$group

    $$ Capitolo secondo. La Cosa del linguaggio
    Io sono nel posto
    in cui si vocifera che
    «l’universo è un difetto nella purezza del Non-Essere»
    Lacan - Scritti

    E dove siete è la dove non siete.
    T. S. Eliot – Quattro quartetti

    L’inconscio come luogo in cui si raccolgono rappresentazioni vuote, pulsionali, 
    in cui si nasconde la vera natura del nostro desiderio è un mito. 
    Tutto il lavoro di Lacan in un certo senso tende a dimostrarlo. 
    Con Lacan viene chiarito come l’inconscio sia in fin dei conti un discorso, 
    come appartenga cioè al linguaggio la dimensione ultima della sua verità,
    così come si dice che al linguaggio appartiene la condizione dell’essere parlante. 
    In tal senso, la riconfigurazione della psicoanalisi operata da Lacan 
    ne svela un’altra ben più profonda e radicale, 
    su cui ci dobbiamo interrogare: quella del linguaggio 130

    Come abbiamo visto, quanto si mostra, sul piano ontologico, 
    come esito del processo di alienazione – il soggetto dell’inconscio – 
    riconduce in ultima istanza a un problema che va a toccare una struttura
    in cui non è possibile separare idealmente il piano dell’Essere da quello del Linguaggio. 
    La Parola, con cui il soggetto nomina se stesso, 
    è essa stessa il luogo in cui ne va del suo essere. 
    Questa dimensione “linguistica” in senso lato, 
    ci riporta così sul piano di quella frattura tra Senso e Essere 
    che si consuma non appena si introduce il soggetto come questione.
    Frattura che ha luogo innanzitutto all’interno della nozione di segno, 
    in quel ripensamento generale inaugurato da Lacan con l’isolamento del significante, 
    come unità differenziale di cui il soggetto sperimenta letteralmente le leggi. 
    
    Adesso, per Lacan il linguaggio non ha mai una dimensione ideale, 
    esso è riconducibile in ogni sua declinazione all’intervento dell’Altro come fonte di disunione, 
    a quel momento in cui al bisogno si intercala, articolandolo, la domanda, 
    l’appello rivolto all’Altro, a quanto, nell’Altro, segna la questione dell’essere del soggetto 131. 
    Ed è proprio in questa dimensione dell’appello, dirà Lacan, 
    legato a un fondamentale che vuoi da me?, 
    che il soggetto giace sospeso alla risposta dell’Altro, dell’altro in quanto 
    “altro da me” e dell’Altro come “luogo della parola”, 
    come esperienza lacerante del linguaggio, dell’intendersi sul chi sono?

    Ecco perché Lacan nel Discorso di Roma 132 corregge la formula di Goethe, affermando:
    in principio non era l’Azione, bensì il Verbo.
    Il linguaggio rappresenta nel soggetto il fatto della mancanza, 
    e cioè quella dimensione originaria per la quale il suo essere si trova articolato all’ordine del significante, 
    ossia all’ordine differenziale entro cui si stabilisce il principio della significazione 
    di cui il soggetto è al contempo supporto ed effetto. 
    Il linguaggio è così una condizione radicale, radicale e inaugurale nel senso in cui è un’apertura beante. 
    Se l’uomo parla è perché, ci ricorda Lacan, il “simbolo lo ha fatto uomo” 133,
    perché la parola rientra nella logica della traccia
    come sua possibilità di cancellazione.

    Ciò che differenzia l’umano dall’animale, lo abbiamo visto, 
    è questa condizione che, introducendo la logica della presenza-assenza, 
    segna altresì l’avvento della parola come possibilità di ingannare, 
    e dunque di disporsi nell’ambito della verità come senso e travisamento.
    
    Attraverso la parola che è già una presenza fatta d’assenza, 
    l’assenza stessa giunge a nominarsi in un momento originale 
    di cui il genio di Freud ha colto nel giuoco del bambino la ricreazione perpetua. 
    […] Perché non basta dire che il concetto è la cosa stessa, 
    cosa che un bambino sa dimostrare contro la scuola. 
    
    È il mondo delle parole a creare il mondo delle cose, 
    inizialmente confuse nell’hic et nunc del tutto in divenire 134


    $$ 2.1 LA CREAZIONE EX NIHILO
    Il riferimento a Goethe introduce il problema del linguaggio come creazione, 
    come rapporto tra lo 0 e l’I, fra nulla e essere. 
    Lacan, e vedremo perché, è dell’avviso che la potenza propria del linguaggio
    consista in una sorta di vera e propria creazione ex nihilo, 
    e cioè nell’apertura di quella dimensione in cui si rende possibile 
    ogni andare-e-venire della presenza. 
    Se nominare è nominare in absentia, 
    il linguaggio allora rivela la sua condizione essenzialmente rappresentativa e finzionale. 
    Il punto di partenza di Lacan sta nella considerazione 
    che il linguaggio rimandi originariamente alla struttura del fiat, 
    e cioè a un modello che, al di là degli innumerevoli rimandi teologici, 
    rivela come l’avvento della Parola sia fondamentalmente pensato sul bordo ideale del crinale 
    che separa l’Essere dal Nulla. 
    La parola, sorge sul fondo di un’assenza – 
    o meglio, dimora nella simultaneità di presenza e assenza,
    occupa la stessa posizione del fiat da cui tutto scaturisce.

    quote
        + Per quanto riguarda il logos non bisogna dimenticare l’inflessione data dal verbum latino. 
            \b Possiamo farne tutt’altra cosa dalla ragione delle cose, 
            \b quel gioco dell’assenza e della presenza che dà già il quadro del fiat. 
            \b Dopotutto infatti, il fiat, si fa su un fondo di non-fatto che lo precede. 
            \b In altri termini, credo non impensabile che anche il fiat, 
            \b la parola creatrice più originale, sia secondo. 
            \b […] Si tratta [nel linguaggio] di una successione di assenze e di presenze 
            \b o piuttosto della presenza su un fondo di assenza, 
            \b dell’assenza costituita dal fatto che una presenza possa esistere.
            \b […] È la contraddizione originale dell’0 e dell’I 
        note 135.

    Cosa vuol dire Lacan quando parla di
    “contraddizione originale dell’0 e dell’I”? 
    Per comprenderlo bisogna fare una breve premessa.
    È noto che vi sono diverse “fasi” attraverso cui il pensiero di Lacan è passato. 
    In particolare, trascurando gli ultimi anni d’insegnamento 
    – a partire dagli anni ’60 – segnati da una preminenza della nozione di reale 
    e dalla precisazione che “ l’Altro non esiste ” 
    e cioè che appare anch’esso, al pari del soggetto, solcato dalla mancanza, 
    possiamo distinguere due grandi momenti: 
    un primo che si rifà all’assunto secondo cui 
        “il desiderio è desiderio di riconoscimento” , 
        dove è palpabile l’influenza hegeliana filtrata da Koyré e la lettura di Heidegger,
        risalente agli anni ’30 e ’40; 
    un secondo che risponde alla formula secondo cui 
        “il desiderio è strutturato come un linguaggio ”, 
        databile intorno agli anni ’50.

    Tra il primo e il secondo periodo vi è un cambiamento di rotta 
    che investe tutta la problematica del linguaggio in rapporto al soggetto parlante. 
    Nella prima fase riscontriamo in Lacan una riflessione 
    che investe soprattutto la parola. 
    Lacan distingue, infatti, una parola vuota da una parola piena. 
    La prima rientra nel discorso comune e appartiene a tutto quanto “si dice”, 
    alla dimensione heideggeriana della “chiacchiera ”; 
    la seconda, la parola piena, coinvolge quel momento rivelatore 
    che sorge alla fine della analisi 
    e che mette il soggetto di fronte all’enigma del proprio desiderio. 
    Questa distinzione fa capo a un discorso 
    che vede nel linguaggio il luogo di una funesta illusione, 
    l’illusione rappresentativa che fa credere che al di là e al di qua del linguaggio, 
    oltre il “muro del linguaggio” 136 come afferma Lacan, 
    vi sia una realtà, come se prima del linguaggio cosa e soggetto fossero già qualcosa.

    Quando Lacan parla del “malinteso del linguaggiosegno ” 137 
    o del simbolo che “ha fatto l’uomo” 138,
    intende affermare questa visione del linguaggio, 
    e cioè la sua dimensione fondamentalmente rappresentazionale, 
    legata all’ordine della finzione in cui agiscono parola vuota e parola piena.
    
    L’illusione consiste così nel credere che dietro e davanti al muro vi sia la qualcosa: 
    la cosa a cui la parola allude e il soggetto che vi si esprime. 
    Ciò che secondo Lacan rappresenta il fondamentale travisamento dell’essere del soggetto 
    sta dunque in questa illusione rappresentativa del linguaggio, 
    la quale semmai rivela il solo fatto che è il muro stesso ad esser la cosa 139
    
    La parola piena allora sarebbe quella parola 
    capace di mostrare l’illusione su cui il discorso del soggetto fonda a sua insaputa il suo stesso sapere. 
    È la parola che non dice qualcosa, non un oggetto, non un io, 
    ma la parola che (non) dice nulla, 
    che apre il soggetto al Tu sei questo! della sua inconsistenza.

    È evidente che in questa fase Lacan, se così si può dire, privilegia la Parole rispetto alla Langue,
    insomma coglie nella parola il “valore/forza illocutorio” che accompagna ogni enunciato. 
    Ma l’idea che governa questo privilegio parte dalla affermata negazione 
    del ruolo oggettivante-rappresentativo del linguaggio. 
    Il “primo” Lacan, insomma, ritiene ancora che la parola possa evadere dal piano puramente rappresentativo 
    e quindi finzionale proprio in virtù di una sorta di trasformazione in parola piena. 
    
    Ma quando accade ciò? 
    Quando la parola da rappresentativa diventa enunciativa? 
    Lo diventa, avverte Lacan, quando giura, promette, indica, asserisce. 
    Insomma, quando è parola data. 
    La parola piena sarebbe così quella parola che in un certo modo ricuce la frattura tra enunciato ed enunciazione, 
    sarebbe l’atto illocutorio di Austin, 
    la parola che dice e allo stesso tempo dice di dire. 
    “Tu sei mia moglie”, “Tu se il mio maestro”, “Tu sei colui che mi seguirà”, “Tu sei questo”: 
    sono tutti esempi di parola piena, rivelatrice, 
    quella parola che dice la verità del soggetto oltre lo sfondo di finzione inaugurato dal linguaggio.

    Ma a partire dagli anni ’50 le cose cambiano. 
    La lettura di Saussure e di Levy-Strauss influenza largamente il pensiero di Lacan, 
    fino al punto da fargli abbandonare ogni riferimento all’ipotesi di una parola piena, rivelatrice. 
    Sotto la svolta strutturalista, 
    il “linguaggio ” a cui allude Lacan non è la base sui cui si eleva la parola piena, 
    ma si eleva in autonomia rispetto alla Parola. 
    È chiaro che ciò che ha in mente lo psicoanalista francese è il linguaggio della linguistica strutturalista, 
    la lezione di Saussure, la lingua come sistema di opposizioni regolate 
    entro cui si ordina la molteplicità omogenea delle unità significanti,
    indipendentemente dalla realtà di volta in volta designata. 
    
    Le allusioni poi all’informatica, all’alternanza binaria dei bytes, dell’I e dello 0, 
    ci aiuta a comprendere la misura di questo cambiamento.
    E così che il linguaggio, scevro dell’ideale della parola piena, 
    si trova a condividere lo stesso statuto del fiat, della creazione ex nihilo; 
    a differenza di prima, il semplice fatto che vi sia enunciato, 
    rivela di per sé l’assenza in cui precipita e si divide il soggetto dell’enunciazione. 
    Lacan non crede più cioè a una parola vera, 
    che possa suturare la scena che lo stesso linguaggio apparecchia dinnanzi al soggetto. 
    Ma di quale linguaggio si tratta allora? 
    Lo abbiamo detto, Lacan si rifà al modello saussurriano che concepisce la lingua 
    come
    quote
        + un sistema chiuso di opposizioni regolate, 
            \b che ordina una molteplicità omogenea di unità significanti 
            \b indipendentemente dalla realtà che viene designata
        note 140
    Tuttavia la lezione lacaniana non si esaurisce nel solo riferimento a un modello 
    o nell’aver mutuato dal dispositivo strutturalista l’impianto, la cornice teorica 
    entro cui ripensare il linguaggio. 
    
    L’operazione di Lacan resta un’operazione che coinvolge non tanto il soggetto quanto il suo essere. 
    In tal senso, il riferimento alla linguistica resta un’esperienza transitoria, 
    che non esaurisce, come sovente si tende a pensare, il senso dell’impresa lacaniana. 
    La linguistica strutturalista, i cui riferimenti, oltre Saussure, 
    sono soprattutto Jakobson e Benveniste,
    diventa per Lacan la base di lancio, il presupposto teoretico 
    da cui partire per una vera e propria rottura filosofica con la nozione di “segno linguistico ”.

    Per capire il senso del ripensamento della nozione di segno operata da Lacan, 
    occorre innanzitutto chiarire i termini della questione, 
    così come si pone in Saussure. 
    
    Nel Corso di linguistica generale Saussure distingue, 
    all’interno del segno linguistico, il significante dal significato, 
    i quali costituiscono un’entità linguistica inscindibile, 
    ossia rappresentano le due facce di un medesimo foglio 141

    Adesso, 
    quote
        + il segno linguistico, unisce non una cosa a un nome, 
            \b ma un concetto a una immagine acustica
            \b [ossia un significato e un significante]
        note 142
    
    Questa precisazione implica l’idea che tutto ciò che appartiene 
    a ciò che chiamiamo segno linguistico 
    debba essere considerata nel suo isolamento e non in relazione alla realtà che nomina.

    Anzi, la realtà propria del segno linguistico sta nel fatto 
    di riferirsi unicamente ai suoi elementi interni 
    e solo dopo nel rappresentare qualcosa. 
    
    Adesso, quando Saussure introduce il principio di arbitrarietà
    intende dare ragione del legame che unisce 
    un significante, il materiale sonoro, al significato, il suo concetto. 
    
    Tale legame, dice, è arbitrario, cioè non implica alcuna necessità universale 
    se non per l’utente di una data lingua. 
    
    Secondo l’esempio classico, 
    il legame che unisce la sequenza di suoni sorella all’idea di “sorella” è del tutto arbitrario, 
    cioè non gode di alcun rapporto interno.
    Basta oltrepassare la frontiera della nostra lingua,
    infatti, per rendersi conto che in una lingua straniera 
    la stessa idea di sorella è unita a un altro suono, 
    come nel caso del suono sör per il francese.
    Accanto alla nozione di arbitrarietà, che definisce uno degli elementi sostanziali, 
    ossia necessari per spiegare il segno linguistico, 
    ve ne è un’altra, egualmente nodale, che è quella di valore. 
    Il valore di un segno linguistico, per restare al nostro esempio di sorella, 
    è tale solo in contrapposizione a tutti i simboli che esso non è, 
    ossia esige che sia con gli altri simboli in un rapporto di differenza 
    attraverso cui emergere come unità. 
    Sorella cioè è un segno che significa qualcosa solo perché 
    il suo valore viene fissato dal rapporto che intrattiene con i segni “vicini”, 
    e dunque con tutto ciò che esso non è e con cui, in un certo senso, è in relazione di scambio.

    Arbitrario e differenziale sono così le qualità che concernono il segno linguistico 
    e stanno a fondamento della nozione di segno pensata da Saussure.
    Ma la nozione di arbitrarietà pone non pochi problemi. 
    Parlare di relazione arbitraria tra significante e significato significa, infatti, 
    che ogni significante sia legato a un significato come ciò che lo rappresenta, 
    ossia come il rappresentante sonoro di un concetto. 
    Ma postulare ciò, significa affermare che quanto è in gioco tra significante e significato 
    è una relazione di natura interpretativa: 
    il significante esiste sono in funzione dell’espressione significato; 
    il “concetto” resta il nucleo intorno a cui ruota la significazione, 
    quanto un significante esprime. 
    Se c’è arbitrarietà, ciò vuol dire che il valore di un significato non muta,
    indipendentemente dal significante che lo esprime.
    Posso dire sorella o sör, il concetto resta identico, immutabile, idealmente separato dal significante.
    Stando a una prima considerazione di carattere generale, 
    si nota come all’interno della nozione di arbitrarietà 
    si riveli un’interpretazione chiaramente sostanzialista, 
    che fa del significato l’essenza, la ragione, il nucleo 
    intorno a cui ruota la significazione. 
    La nozione di arbitrarietà implica cioè che il legame arbitrario 
    tra significante e significato 
    possa spiegarsi solo sulla base di una preminenza e autonomia accordata al significato, 
    il che significa immaginare che il significato possa in ogni momento essere, a posteriori, separato, 
    isolato come unità autonoma e indipendente dal significante che lo rappresenta 
    e che insomma la statuto del significato si risolva nella nozione di sostanza. 
    
    Le cose non stanno così. 
    Il primo a rendersene conto è Benveniste, 
    il quale con grande acume sottolinea come in verità 
    il rapporto di arbitrarietà non si giochi affatto tra significante e significato, 
    bensì tra segno e cosa designata.
    Tra il significante e il significato il legame non è arbitrario, anzi è necessario. 
    Nella mia coscienza il concetto (“significato”) “bœuf” 
    è necessariamente identico all’insieme fonico ( “significante ”) böf […].
    Tra i due vi è una simbiosi così stretta che il concetto “bœuf” , bue, 
    è come l’anima dell’immagine  acustica böf. 
    La mente non contiene forme vuote, concetti senza nome 143 ( pp. 63-4.)
    Significante e significato non si distinguono sul piano mentale. 
    Non c’è alcuna arbitrarietà tra i due perché 
    non è possibile immaginare alcun altro suono per il concetto “sorella” 
    che non sia il suono sorella. 
    Così, l’espressione del termine sorella non risiede 
    nella rappresentazione di un significato da parte di un significante 
    ma consiste nel rapporto che il segno (significato più significante) 
    intrattiene con altri segni all’interno di una data lingua, 
    è cioè nel suo valore. 
    E così che Benveniste conclude: 
    È possibile ora determinare la zona dell’ “arbitrario” così individuata. 
    Ciò che risulta arbitrario è che un certo segno, e non un altro, 
    venga applicato a un certo elemento della realtà e non a un altro 144

    Tutta la questione si sposta cioè sul piano del valore. 
    Benveniste riconosce che all’interno del segno vi è assoluta necessità. 
    Non c’è alcun senso infatti nel dire che 
    il segno è costituito da un rapporto arbitrario tra significato e significante. 
    L’unica immotivata arbitrarietà risiede solo nel rapporto che lega il segno alla cosa designata, 
    a quella determinata cosa e non a un’altra. 
    Se c’è, come c’è, un’essenza rappresentativa del segno linguistico, 
    essa riguarda piuttosto il rapporto tra linguaggio e mondo.

    Il problema della significazione è così rimandato sul piano del valore: 
    il senso di un segno è determinato da un altro segno con cui è in relazione 
    e che ha il compito di interpretarlo. 
    Come afferma Jakobson citando Pierce
    quote
        + Il segno per essere compreso, 
            non solo esige che due protagonisti partecipano all’atto linguistico, 
            ma ha bisogno inoltre di un interpretante. 
            Secondo Pierce la funzione di questo è assolta da un altro segno, 
            o da un complesso di segni, occorrenti con un segno dato o un sostituzione di quello
        note 145. 
    In sostanza, il termine “uomo” o “giorno” non ha alcun senso 
    se non nella differenza istituita con “donna” o “notte” 
    o in relazione a un sinonimo. 
    Non esiste il “giorno ” da solo. 
    Il che ancora, vuol dire che il significato di “uomo” 
    va individuato in un altro significante, 
    che a sua volta rimanda ad un altro significante ancora,
    secondo un piano differenziale in cui prende corpo la significazione. 
    Ecco da dove trae origine la visione lacaniana del segno linguistico, 
    in quanto dominato dall’impossibilità che la significazione si chiuda su se stesso. 
    Da questo punto di vista ha senso parlare di valore 
    solo se la nozione di arbitrarietà viene ad essere riassegnata al piano del rapporto tra segno e cosa 
    e non a quello tra significante e significato.
    Una tale distinzione è fondamentale e concerne, 
    come abbiamo osservato, più che un punto di vista linguistico, 
    un registro di tipo ontologico. 
    Definire arbitrario il rapporto tra significante e significato,
    significa ereditare tutta una serie di concetti riconducibili alla metafisica, 
    vuol dire includere la parola nella cosa, 
    pensare che in un certo senso il linguaggio rifletta il mondo 
    e da esso derivi le sue coordinate. 
    Arbitrario, cioè istituito, è così il legame tra concetto e immagine: 
    la rappresentazione riguarda un confine tutto interno al segno 
    e non concerne il mondo delle cose, le quali, appunto, sono designate. 
    In questo senso, la semplice quanto profonda considerazione di Benveniste 
    rappresenta un vero e proprio sconvolgimento 
    non solo all’interno della linguistica strutturalista, 
    ma sul piano filosofico. 
    
    Istituito è quanto accade tra parola e cosa. 
    
    Riprendendo un tema caro a Derrida, 
    si può dire che quanto si determina con questo rovesciamento 
    è l’ipotesi di una violenza originaria che attraversa il rapporto tra linguaggio e mondo. 
    La parola non si consacra alla cosa secondo natura, 
    bensì entra nel mondo, lo squarcia, lo rappresenta, lo interpreta. 
    C’è una violenza nel nominare perché nominare è rappresentare, istituire, e non esprimere, 
    portar fuori quanto è dentro, chiuso nel silenzio del mondo delle cose 146.

    Lo scioglimento del nesso rappresentativo che unisce un significato a un significante 
    implica così una vera e propria rivoluzione che investe il concetto di arbitrarietà. 
    Se, infatti, il significato di un significante è anch’esso un significante, 
    se cioè il processo di significazione segue una via differenziale, inconchiudibile, 
    allora cade ogni residuo di sostanzialità del segno, 
    del significato come fondamento ultimo del segno linguistico. 
    Se l’arbitrarietà concerne unicamente il rapporto tra segno e cosa, 
    e non più quello tra significante e quanto esso rappresenta, 
    ciò vuol dire allora che il significato non è più nulla 
    al di fuori dal processo di rinvio da un significante a un altro. 
    In altri termini, la natura del segno linguistico è tale che 
    se il significato di un significante è anch’esso un significante 
    viene a crollare il principio d’identità che fa del concetto, e cioè del significato, 
    il supporto ideale, la sostanza immutabile della significazione.

    Cade cioè la concezione rappresentazionalista del segno, 
    in favore di una logica differenziale, sorretta dal concetto di valore, 
    che vede nel significante l’elemento portante, e inarrestabile, della significazione. 
    quote
        + E per quanto riguarda il concetto di ‘segno’, 
            è semplicemente abbandonato, 
            come testimoniato dal duplice e significativo destino 
            che gli fa subire Lacan: 
            a volte è criticato come ciò che il significante non è 
            (vale a dire come ‘ciò che rappresenta qualcosa per qualcuno’, 
            definizione presa in prestito da Pierce, 
            ma che ingloba implicitamente il segno saussuriano); 
            e a volte è semplicemente identificato al concetto di significante 
            (‘il significante è un segno che rinvia a un altro segno’,
            [Seminario III. Le psicosi, p. 197]) 
        + 147
    Il passo ulteriore di Lacan sarà quello di 
    rovesciare il rapporto tra significante e significato
    per consegnare il movimento stesso della logica del significante 
    direttamente all’interno della teoria del soggetto in quanto soggetto diviso. 
    Solo in apparenza l’operazione si riduce a un capovolgimento dell’assunto saussuriano, 
    a cui risponde il seguente algoritmo: S/s, 
    quote
        + che si legge: significante su significato, 
            dove il su risponde alla sbarra che ne separa le sue tappe
        note 148. 
    La “rottura” con la teoria rappresentazionalista del segno, 
    questo suo capovolgimento consiste in verità in una rottura più profonda, “ontologica” 
    con l’idea di soggetto come centro di irradiazione del senso, 
    come luogo in cui coscienza e significazione convergono apertamente.

    Una volta incrinato il legame rappresentativo che stringe un significante al suo significato 
    Lacan può ormai postulare l’esistenza di due 
    quote
        + ordini distinti e inizialmente separati 
            da una barriera resistente alla significazione
        note 149: 
    l’ordine del significante e quello del significato. 
    Nell’algoritmo S/s la barra funge da separatore, 
    indica che tra il significante e il significato non si determina più alcun rapporto diretto, 
    che l’uno non è il rappresentante dell’altro 
    e tanto meno il significante esaurisce in questo rapporto, per quanto sbarrato, il suo compito. 
    La barra divide e distingue di netto i due elementi in due ordini, 
    assecondando in tal modo da un lato l’idea dell’arbitrarietà 
    che governa la relazione tra l’ordine del linguaggio e quello delle cose, 
    e dall’altro l’idea che tra significante e significato domina la legge differenziale del valore 
    sulla cui base la significazione assume il carattere di uno scorrimento lungo la “catena” significante 
    e non più di una chiusura speculare nel legame con un significato prescelto.

    Un segno non solo non può significare se stesso,
    cosa di per sé ovvia ma singolarmente impensata, 
    ma altresì si determina la questione a tutta prima anomala, 
    della insufficienza del segno rispetto alla significazione di cui è capace, ovvero investito, 
    e di conseguenza dell’insufficienza di ogni lingua 
    “a ricoprire il campo del significato ” 150. 
    E così che la questione del linguaggio si apre, 
    una volta destituita l’idea di segno come unità fondata su un modello
    rappresentazionalista, alla dimensione del soggetto dell’inconscio.
    E non si riuscirà a sostenere la sua questione [del linguaggio], 
    finché non ci si sarà staccati dall’illusione che 
    il significante risponda alla funzione di rappresentare il significato, 
    o meglio: che il significante debba rispondere della propria esistenza 
    in nome di qualsivoglia significazione 151

    Non va dimenticato che Lacan non ha di mira una teoria del linguaggio, 
    ma una teoria complessiva del soggetto parlante, 
    e dunque non un modello astratto e ideale, 
    né un’istanza sintetica postulata a prefisso di ogni attività raziocinate. 
    Il soggetto lacaniano esiste come esistono le parole, 
    è fatto della stessa materia dei nomi e dei suoni, 
    è l’unica libbra di carne che pesa sul piatto del mondo, 
    è esso stesso al mondo secondo la prospettiva del linguaggio, 
    è cioè venuto fuori “in un bagno di linguaggio”. 
    
    La dialettica del soggetto diviso 
    che abbiamo analizzato nel capitolo precedente 
        in rapporto al soggetto cartesiano come fondazione del soggetto 
        trasparente, intenzionale, puntiforme, 
        va dunque inquadrato in questo impianto critico 
        che investe la teoria del segno: 
    l’idea che il linguaggio sia chiamato a rappresentare qualcosa, 
    e fra le altre cose anche il soggetto che ne fa uso, 
    l’idea insomma che, al di là di tutto, 
    il linguaggio possa collocare tanto il soggetto parlante quanto il mondo 
    all’interno di una visione più o meno coerente in cui, 
    nonostante sbandamenti e incrinature, 
    l’esperienza dell’essere parlante venga ricomposto sul piano soggettivo, 
    sul piano della cosidetta “coerenza espressiva ”, del dominio dell’intelletto sulla pulsione 
    o della coscienza come voler-dire, 
    secondo l’idea che il linguaggio sia quel sistema entro cui il soggetto si comprende, si riflette; 
    questo, è quanto Lacan vuole destituire.

    Ma ripensare il rapporto tra soggetto e linguaggio
    non significa semplicemente negare che vi sia rappresentazione, 
    che quanto la parola nomina non sia ancora la cosa nominata e dunque rappresentata; 
    bensì vuol dire che quanto il linguaggio ha in serbo è un abisso 
    ben più profondo di quello che il mondo della rappresentazione in qualche modo paventa e dischiude:
    è l’abisso di quel nulla, 
    dell’ex nihilo cui abbiamo visto Lacan far ricorso a proposito della funzione inaugurale della parola piena.
    Dire che il significato non è nulla al di fuori del significante 
    che, per così dire, lo arpiona, significa 
    presentare una dottrina del significante che investe il segno linguistico 
    della possibilità di presentare qualcosa a partire da nulla, 
    che anzi fa della parola in luogo di questa stessa provenienza, 
    a partire dalla sua forma più radicale che è il grido.
    Tutta la base della teoria lacaniana dell’alienazione del soggetto 
    poggia su questo dato irriducibile che implica l’indipendenza del significante dal significato. 
    A tal proposito quando Lacan parla di “materialità” del significante, 
    nello specifico in relazione alla lettera in quanto 
    “supporto materiale che il discorso concreto prende dal linguaggio” 152, 
    non fa altro che mettere l’accento sul fatto che 
    il significante deve essere privato di qualunque riferimento a un’idealità precostituita. 
    Il significante sorella prima di essere l’anima del concetto “sorella ” 
    è esso stesso un suono che non gode di alcuna anima, 
    il che significa che di per sé il corpo letterale del significante sorella 
    non ha alcun senso prima di prender posto accanto ad altri significanti, o in loro sostituzione, 
    insomma prima che non sia coordinato a un sistema omogeneo che lo legittima. 
    
    Il significante, così ridotto in ultima istanza alla sua semplice materialità, 
    alla sua insignificanza, 
    si determina per una sorta di “stupidità” letterale, 
    una sorta di cieca carnalità vocale. 
    Resta pertanto poco aderente allo spirito del pensiero lacaniano, 
    quand’anche assai lucida e profonda, 
    la critica che gli rivolge Derrida nel saggio 
    Il fattore della verità 153 
    quando osserva come la materialità del significante in Lacan 
    denoti il suo carattere ultimo e irriducibile, 
    al punto che 
    quote
        + se fosse divisibile potrebbe sempre perdersi per strada.
            \b Proprio contro questa perdita si erige 
            \b l’enunciazione della ‘materialità del significante’, 
            \b cioè della sua singolarità indivisibile’. 
            \b Tale materialità, dedotta da un’invisibilità che non si trova da nessuna parte,
            \b corrisponde di fatto ad una idealizzazione
        note 154
    
    Nel significante così come lo pensa Lacan, stando all’ipotesi di Derrida, 
    resterebbe così annidato quell’idealismo, 
    ossia quel brandello di presenza indistruttibile, 
    che marca e mette al riparo il processo di significazione dalla differance, 
    ossia dalla divisibilità, dalla spaziatura, dalla frammentazione introdotta dalla scrittura, 
    dal corpo della lettera. 
    Così il significante resterebbe nonostante tutto 
    inscritto in quella modalità propria alla metafisica basata su un “logocentrismo” 
    che privilegia di volta in volta il senso, l’idea, la presenza, la verità, il nous, il medesimo 
    – in questo caso il significante come idealità del senso –
    eludendo ancora una volta la questione della differenza.

    È pur vero e Derrida ha ragione: 
    ciò che Lacan chiama materialità del significante è ancora la sua idealità, 
    il suo tratto ultimo e irriducibile. 
    Eppure, Lacan è ben consapevole – e in questo caso davvero ante litteram – 
    di cosa significhi chiudere il significante nell’imbuto dell’idealità del senso. 
    Nel Seminario su La lettera rubata 
    – lezione, si noti, pronunciata il 26 aprile 1955, prima ancora di entrare
        nel cuore dell’analisi del racconto di Poe – 
    Lacan sottolinea, cosa che peraltro non cesserà di fare in seguito, 
        la nullabilità della lettera, intesa quest’ultima sia in quanto missiva 
        nel caso specifico del racconto di Poe, 
        sia metaforicamente come corpo del significante. 
    E aggiunge:
    quote
        Voi sapete […] che il nostro proposito non è di confondere la lettera con lo spirito, 
        anche quando la riceviamo pneumaticamente, 
        e che ammettiamo molto bene che l’una uccide se l’altro vivifica, 
        nella misura in cui il significante, 
        forse cominciate a intenderlo,
        materializza l’istanza della morte 155
        . (Corsivo nostro).

    Questa precisazione chiarisce l’orizzonte entro cui Lacan pensa il significante. 
    Fin dai suoi primi scritti Lacan immagina il significante 
    come quanto si oppone allo spirito, al senso, alla dimensione vivificante, puntuale 
    della presenza e al sistema di opposizioni classico spirito/materia, natura/cultura, ecc. 
    Esso è piuttosto già appartenente al sistema della traccia, 
    già tutto interno all’iscrizione come possibilità di cancellazione 
    che Lacan considera essere la cifra della natura del linguaggio umano.

    Quanto abbiamo visto a proposito del fiat, 
    resta una premessa ineludibile se vogliamo comprendere tanto lo statuto del significante 
    quanto la sua posizione rispetto a tutto ciò che chiamiamo natura. 
    Niente si dà nel mondo del linguaggio 
    se non come movimento di fuoriuscita dal nulla, 
    come simultaneità ideale di presenza/assenza da cui appare il fiat. 
    Perciò, tutta la dialettica che descrive il significante 
    resta legata, all’interno del sistema della significazione,
    al movimento della differenza già a partire dall’opposizione fonematica, 
    la qual cosa taglia i ponti con qualsiasi residuo sostanzialistico 
    che identificherebbe nel significante il grado ultimo, 
    il sostrato che fa da supporto materiale al senso, 
    che esprime un significato.
    
    Lo stesso dicasi in riferimento alla relazione stabilita da Derrida tra “lettera” e phoné. 
    Lacan stabilisce già ne L’istanza della lettera (1957) che
    quote
        + questi elementi, scoperta decisiva della linguistica, sono i fonemi, 
            \b in cui non va cercata una costanza fonetica […] 
            \b ma il sistema sincronico degli accoppiamenti differenziali 
            \b necessari al discernimento dei vocaboli in una lingua data. 
            \b Col che si vede che un elemento essenziale nella parola stessa 
            \b era predestinato a colare in quei caratteri mobili che,
            \b Didot o Garamond miniscoli, 
            \b presentificano validamente ciò che chiamiamo lettera, 
            \b la struttura essenziale localizzata del significante
        note 156
    
    Riassumendo, da queste considerazioni si deducono due cose:
    1) Il significante non dipende dal significato.
        Infatti esso non risponde alla funzione di rappresentare un significato;
    2) Il significante è la fonte del significato, 
        di modo che quest’ultimo, 
        in conformità alla teoria del valore, 
        non sia nulla al di fuori del significante.
    Non c’è, come abbiamo dimostrato, anima del segno linguistico, 
    perché ogni significazione non fa che spostarsi e scivolare lungo ciò che Lacan, 
    sulla scorta di Hjelmslev, chiama “catena significante”.
    La conseguenza del rovesciamento del rapporto tra significato e significante 
    nei termini di separazione secondo l’algoritmo lacaniano S/s, significante su significato, 
    modifica dunque non solo i rapporti tra i due elementi, 
    ma instaura un regime di dualità dovuto alla funzione della sbarra 
    in quanto separatrice dei due ordini sul piano della significazione.
    Giacché il significante per sua natura anticipa sempre il senso, 
    dispiegando in qualche modo davanti ad esso la sua dimensione. 
    Come si vede a livello della frase quando s’interrompe prima del termine significativo:
    Mai io non…, È sempre…, Forse ancora… 
    Essa non produce meno senso, 
    anzi tanto più opprimente in quanto si accontenta di farsi attendere. […] 
    Si può dunque dire che nella catena del significante il senso insiste 
    ma che nessuno degli elementi della catena consiste nella significazione 
    di cui è capace in quello stesso momento. 
    S’impone dunque la nozione di uno scivolamento incessante del significato sotto il significante 157

    Il flusso significante e il flusso del significato,
    a differenza dell’immagine delle sinuosità, 
    dei due “reami fluttuanti” che ne dà Saussure all’inizio del capitolo IV del Corso, 
    restano così divisi, 
    il significato non riducendosi alla mera relazione rappresentativa di un significante. 
    Tra la massa del suono e la massa dei pensieri nell’ottica lacaniana
    non può più valere quella “pioggerella” 
    che intercala la produzione di segni linguistici. 
    Il segno Sorella, insomma, non vuol dire nulla finché non è posto in relazione diacronica (frastica) 
    con altri segni che, in un certo senso, lo identificano per opposizione e contiguità semantica. 
    E così, in una frase ogni significato, il concetto, non rimanda al significante
    che gli dà voce se non in virtù di un leggero spostamento, 
    di una discrasia interna che fa sì che i due ordini 
    non possano mai ritenersi pienamente allineati, 
    giustificati in virtù di una sorta di parallelismo semantico.

    In altre parole, 
    Lacan ripensa la teoria del segno linguistico 
    avendo in mente innanzitutto gli effetti del lavoro onirico 
    del motto di spirito, dei lapsus, 
    ossia di tutte quelle formazioni inconsce 
    che lavorano su rapporti fonematici, allitterazioni, giochi di parola 
    concessi unicamente da una sfasatura che si apre tra significante e significato 
    e nei quali è visibile come la corrispondenza biunivoca tra i due elementi salti del tutto.

    È per questo che Lacan può affermare che il significante è duplice e ambiguo. 
    Facendo ciò, infatti, i termini del problema si spostano dal piano della linguistica a quello, 
    psicoanalitico e teoretico, di una teoria del significante come luogo in cui si producono 
    gli effetti di quel “cedimento strutturale” che è il soggetto dell’inconscio. 
    La psicoanalisi insegna infatti che la significazione non è mai lì dove appare, 
    o meglio, che il senso di una frase, di un motto, di un sogno 
    non si presenta mai del tutto svelato nella parola che lo esprime, 
    ma trova consistenza solo nel passaggio a vuoto che la parola testimonia di volta in volta.

    Così, nell’esempio della frase interrotta, Lacan reperisce il tratto distintivo del significante: 
    non c’è infatti corrispondenza biunivoca tra significante e significato, 
    giacché il senso di un significante va ricercato sempre in un altro significante 
    che si va ad aggiungere a quelli che lo precedono; 
    il senso, insomma, appare dopo, e quand’anche anticipato, è sempre a venire 
    – “Mai io non… ” –, sempre in anticipo e nello stesso tempo differito lungo la catena significante. 

    $$ 2.2 SIGNIFICANTE E MANCANZA A ESSERE
    Bisogna innanzitutto fare una considerazione: 
    quando Lacan parla di significante 
        non è solamente il significante del codice della linguistica moderna che ha in mente. 
    Sicuramente, tutti i riferimenti al rapporto tra significante e significato, 
    alla significazione, al valore, al senso, sono tratti dalla linguistica moderna, 
    e in particolare da Saussure, Jakobson e Benveniste. 
    
    Eppure, non va dimenticato che l’ordine significante viene pensato 
    sempre all’interno di una teoria del soggetto dell’inconscio così come è emerso dal primo capitolo. 
    Lacan, insomma, pensa a quelle formazioni inconsce individuate da Freud, 
    che trovano nel significante il terreno adatto e lo strumento per offrirsi all’interpretazione analitica.
    Quanto dimostra l’inconscio, ancora una volta, 
    è che il rapporto che il soggetto intrattiene con la parola ricopre un campo più vasto della pulsione, 
    o meglio che tutto ciò che avviene all’interno della psiche implica 
    un determinato uso del linguaggio come supporto materiale, significante. 
    
    Se c’è una novità lacaniana, 
    essa consiste proprio nel prelevare dalla linguistica quegli elementi che, 
    una volta riformulati, risultano poi inscindibili da un’indagine sulla psiche in un primo tempo esclusa. 
    In sintesi, il linguaggio (se si vuole, inteso genericamente come lingua + parola), 
    secondando l’impulso fornito da Heidegger, 
    rappresenta un elemento indissociabile dal soggetto, 
    anzi l’unico ambito “originario” in cui possa apparire qualcosa come il soggetto. 
    Il soggetto è lì dove si parla, nell’articolazione del significante 
    che altrimenti non sarebbe nulla; 
    è solo perché c’è linguaggio 
    – linguaggio articolato, segno, significante, significato, senso, leggi della retorica
    – che nel soggetto si struttura qualcosa come la psiche 
    – coscienza, desiderio, pulsione, inconscio.
    
    Nel momento in cui Lacan sottolinea l’evanescenza del significato, 
    la sua inesistenza al di fuori del significante a cui rimanda, 
    riprende una preoccupazione propria della linguistica strutturale
    già presente in Jakobson e Benveniste. 
    Solamente, Lacan sposta i termini del problema su un piano filosofico, 
    il cui esito è il rovesciamento della nozione di soggetto 
    alla luce della scoperta dell’inconscio.

    Si può allora comprendere perché, allorquando afferma che 
    “il significante rappresenta un soggetto per un altro significante” 
    Lacan non faccia altro che articolare l’apparato concettuale della linguistica
    intorno alla questione dell’essere del soggetto.

    Secondo questa prospettiva, direi che 
    il significante rappresenta il soggetto per un altro significante 
    significa affermare due cose almeno: 
    che il soggetto occupa la stessa posizione del significato, 
        ossia non è nulla al di fuori del rimando (S2 nell’algebra lacaniana) in cui è iscritto; 
        e che Lacan ha in mente un soggetto assoggettato al significante, 
        “spossessato di ogni voler dire e di ogni padronanza del linguaggio, che parla in lui,
        piuttosto che esser parlato”.158 
    Altresì, viene ad affermarsi l’idea che il significante rappresenta,
        ossia che la barra di divisione tra significante e significato 
        non omette la rappresentazione come elemento proprio del linguaggio. 
    Su questo per Lacan non c’è da farsi illusioni: 
    il linguaggio è rappresentativo, instaura l’ordine del senso in luogo di quello dell’essere, 
    inteso come pienezza chiusa, assoluta presenza. 
    
    Ma allora, che sorta di rappresentazione è mai quella istituita da un significante così inteso?
    Semplicemente, risponde Lacan, 
    il significante (non) rappresenta nulla. 
    O meglio, il significante rappresenta quel niente 
    che il soggetto patisce una volta sottomesso alle leggi della parola. 
    Un significante, in sé, non vuole nulla, cioè, non vuoldire nulla. 
    E ancora: non esiste un in sé del significante, 
    perché la significazione agisce nel coordinamento dei significanti tra loro. 
    L’unica differenza è che Lacan accorda al soggetto il posto evanescente del significato, 
    gli assegna il posto reso vacante oltre la barra, 
    una volta introdotta cioè la scissione all’interno del segno linguistico. 
    
    Ma se così stanno le cose allora il soggetto non è altro che
        quel nulla che il significante può rappresentare di volta in volta, 
        quel significato che risulta, senza consistervi, 
        dall’operazione differenziale della significazione.


    quote
        + L’effetto di linguaggio è la causa introdotta nel soggetto.
            Grazie a tale effetto egli non è causa di se stesso, 
            ma porta in sé il verme della causa che lo scinde. 
            Perché la sua causa è il significante senza il quale non ci sarebbe alcun soggetto nel reale. 
            Ma questo soggetto è ciò che il significante rappresenta,
            e il significante non sa rappresentare niente che per un altro significante: 
            cui si riduce allora il soggetto che ascolta. 
            Dunque al soggetto non si parla. 
            C’è chi parla, ça parle, di lui, 
            ed è lì che egli si apprende, e tanto più in quanto, prima di sparire come soggetto sotto il significante 
            che diviene per il solo fatto che c’è, ça, chi si rivolge a lui, 
            egli non era assolutamente nulla. 
            Ma questo niente, questo rien, si regge sul suo avvento, 
            ora prodotto dall’appello rivolto nell’Altro al secondo significante 159
        page 838-9. 

    In questo splendido passaggio Lacan sintetizza quanto accade al soggetto 
    una volta irretito nel significante. 
    Non è infatti questione di sapere se il significante rappresenti o meno qualcosa. 
    Il linguaggio sorge nella rappresentazione, 
    instaura la rappresentazione come spazio che separa il soggetto dalla sua essenza, 
    come limite tra il nulla e la nominazione. 
    Quel che conta, è comprendere che il soggetto appartiene alla stessa logica del significante 
    che implica l’evanescenza non sanabile in cui esso “si apprende” 
    perché sottoposto all’ordine del significante. 
    
    Quello che Lacan chiama insomma soggetto 
    non è altro che l’effetto della delusione che il linguaggio crea ed alimenta 
    di fronte alla domanda “chi sono?”.

    bax 
        + ma certo chiedete al pastore errante dell'asia di rispondere alla domanda "chi sono?"

    Come abbiamo visto in precedenza, 
    se c’è linguaggio allora non c’è essere; 
    l’ordine del senso si oppone all’ordine dell’essere. 
    La conseguenza è la nascita del soggetto 
    come risultato di un’operazione alienante in cui ne va del suo essere. 
    Ma non ci sarebbe alienazione se non fosse in primis alienazione nel linguaggio. 
    L’esperienza della Parola resta un’esperienza alienante 
    nella misura in cui tutta la struttura del linguaggio si articola di fronte alla barra 
    che separa il significato dal suo significante.
    Ed è in virtù di questa articolazione 
    che il soggetto viene ad occupare quel luogo vacante all’interno dell’essere, 
    “questo rien” a cui costantemente è rimandato allorquando prova a significarsi, 
    rien che lo inchioda al linguaggio e in cui consiste la logica stessa del rinvio 
    come logica differenziale dell’articolazione del significante. 
    Tutto ciò che si determinerà successivamente 
    – desiderio, pulsione, domanda, fantasma – 
    avrà in questa premessa la sua condizione eminente, la sua origine: 
    nell’assunto che il linguaggio è quanto ci delude, non occasionalmente, bensì costitutivamente. 
    E in cosa ci delude? Nella possibilità di formulare la domanda “chi sono?” 
    e nell’impossibilità, allo stesso tempo, di reperire una risposta, 
    nell’ostacolo che il linguaggio presenta verso ogni appello all’essenza, all’essere.
    Sottolineare la dimensione rappresentativa del linguaggio 
    non vuol dire così altro che segnalare la distanza, la differenza, 
    e altresì la spaziatura che divarica il soggetto dal suo essere. 
    Indipendentemente dal significante maître che viene a suturare e ricucire di volta in volta 
    il soggetto dalla sua divisione, 
    resta il dato irriducibile che il linguaggio non può, 
    in virtù di quanto detto, ricoprire – se non in termini illusori – 
    l’ordine dell’essere dal quale esso stesso estromette. 
    Il segno linguistico inaugura quella dimensione rappresentativa
    e al contempo abissale che lacera dalla vita vivente,
    che vela la Cosa della vita, 
    che spezza l’unità della sintesi di senso e presenza.
    
    quote
        + Il fondamento di questa ambiguità del significante
            è in quella frattura originale della presenza 
            che è inseparabile dall’esperienza occidentale dell’essere 
            e per la quale tutto ciò che viene alla presenza, 
            viene alla presenza come luogo di un differimento 
            e di un’esclusione, nel senso che il suo manifestarsi è,
            nello stesso tempo, un nascondersi, il suo esser presente un mancare ” 160. 
        note 160-1
    
    Quanto Agamben afferma in questo passo 
    corrisponde esattamente a ciò che Lacan sostiene circa il significante: 
    il movimento stesso della significazione nasce dalla condizione di
    presenza/assenza inaugurata dal segno linguistico.
    “Significare” – ma si dovrebbe dire “parlare” – è rappresentare, 
    ossia testimoniare dell’originaria coappartenenza della presenza e dell’assenza.
    Ricapitolando, l’idea di segno fino a Saussure viene assunta come unità 
    – doppia, stando a Saussure – di significante e significato, 
    in modo che il significante sia interpretato come la “forma” che esprime senza residui il significato, il “contenuto”,
    risolvendosi interamente in esso. 
    
    Tale concezione del segno linguistico conferma e garantisce 
    il fondamento  dell’interpretazione occidentale, “metafisica ”, dell’essere come presenza: 
    in termini linguistici infatti, l’oblio dell’Essere, come oblio del
    “differimento originario della presenza”, 161
    corrisponde alla negazione della barriera che secondo
    
    il grafo di Lacan separa il significante dal significato, S/s. 
    
    quote
        + La posizione primordiale del significante e del significato 
            come ordini distinti e inizialmente separati da una barriera resistente alla significazione” , 
    come afferma Lacan ne L’istanza della lettera, 
    pone appunto l’accento sulla scissione originaria della forma dal contenuto, 
    o meglio, sottolinea uno dei problemi cruciali della cultura filosofica occidentale, 
    e cioè l’aver pensato di unire ciò che è in sé diviso, 
    facendo del segno linguistico l’espressione diretta, 
    quand’anche traslata, di ciò che originariamente si dà come pienezza e presenza. 
    bax
        + ok ma lo ha fatto a scopi bellici, in guerra è importante che una spada o un cannone
            \b abbiano pienezza e presenza
    
    Il significante rappresenta il significato, 
        la forma il contenuto, 
        l’apparenza e l’essere sono uniti nel simbolo. 
    Heidegger bollerebbe tutto questo come “metafisica” 
    e Lacan, nell’apportare la sua correzione alla nozione di segno linguistico, 
    non fa altro che ricondurre la riflessione sul linguaggio su quella frattura, 
    da sempre obliata, che inaugura la possibilità stessa del “significare” 
    come memoria di questo oblio.

    Dal punto di vista del significare la metafisica non è che l’oblio della differenza originaria 
    tra significante e significato. 
    Ogni semiologia che ometta di chiedersi perché 
    la barriera che fonda la possibilità del significare 
    sia essa stessa resistente alla significazione, 
    falsifica per ciò stesso la sua intenzione più autentica. 
    […] Che il rapporto indicato dalla barriera sia concepito infatti come 
    una sostituzione convenzionale 
    o come l’amorosa stretta estetica della forma e del significato, 
    in entrambe le ipotesi resta in ombra proprio la scollatura originale della presenza 
    sul cui abisso si insedia la significazione 
    e la domanda che resta taciuta è proprio l’unica che avrebbe dovuto essere formulata, 
    e cioè: ‘perché la presenza è in tal modo differita e spezzata, 
    che qualcosa come «la significazione» diventa anche soltanto possibile’
    162

    Ma “significare” è parlare.
    Quando Lacan introduce il suo algoritmo S/s 
    opera al contempo una rimozione della rimozione 
    che ha caratterizzato la riflessione sul linguaggio propria della metafisica: 
    la rimozione della differenza originaria tra significante e significato, 
    ovvero, sul piano ontologico, l’affermazione che linguaggio ed essere non condividono lo “stesso” senso. 
    Parlare dell’essere significa parlare dell’essere. 
    Il cambiamento di accento riapre la questione del linguaggio su quel niente di provenienza da cui fuoriesce il fiat. 
    Quando Lacan afferma che il senso è quanto interviene per estromettere il soggetto dalla pienezza dell’essere,
    quando cioè introduce “l’azione letale” del significante, la sua vis alienante, se così si può dire, 
    non fa altro che ribadire in termini ontologici la naturale conseguenza di ciò che appare in termini linguistici, 
    e cioè che il significante non rappresenta il significato univocamente, 
    ma lo rappresenta per un altro significante 
    – ragion per cui non esiste significazione dell’essere, 
    non esiste di fatto chiusura della significazione, 
    essendo l’essere del linguaggio già da sempre lacerato dal fatto della parola.

    La questione dell’essere insomma, in quanto questione, 
    è già sempre adombrata dal linguaggio. 
    Ecco perché Lacan distingue i due ordini, 
    quello del senso, relativo al linguaggio, 
    e quello dell’essere, relativo al godimento mitico, 
    alla pienezza originaria quanto ideale. 
    Il linguaggio non rappresenta l’essere, 
    né vi allude, né ancora indica la sua assenza: 
    esso non fa che aprire nell’essere la questione dell’essere del soggetto come mancanza. 
    
    È questa legge fondamentale del significante. 
    Il che, ancora una volta, è ben lontano dal dire che il linguaggio sia in un certo senso mancante, 
    che quanto le parole, in fin dei conti, nominano sia ben poca cosa. 
    Il problema del linguaggio ricade piuttosto tutto sul soggetto. 
    In quanto soggetto parlante, “parlante” in quanto rimandato alla dimensione dell’Altro 
    come luogo della parola e al contempo della sua questione, 
    il soggetto è giocoforza chiamato a rendere conto del suo rien,
    del nulla di cui la parola gli fa dono, 
    di quel nulla da cui proviene il suo nome, 
    l’assegnazione di un nome proprio. 
    In tal senso l’alienazione non è un mero passaggio, un momento dialettico; 
    l’alienazione significante, così come l’abbiamo articolata, 
    resta l’elemento costitutivo della soggettività stessa
    perché fondata sulla mancanza a essere. 
    Dire che il soggetto è sottomesso al significante 163 
    significa dire che soggetto si trova ad occupare, 
    in quanto alienato, diviso, il posto del significato, 
    trovandosi “rappresentato da un significante per un altro significante”, 
    di modo che risulti che, al di fuori di questo scivolamento, 
    del soggetto non ne sia nulla.
    In sostanza, la vera portata teorica introdotta da Lacan 
    sta tutta nello spostamento di orizzonte 
    inaugurato dall’introduzione del soggetto tout court
    nella logica del significante. 
    La riflessione sul linguaggio investe la parola come esperienza del soggetto 
    sullo sfondo della sua mancanza a essere; 
    il che significa introdurre la questione nel cuore stesso della possibilità stessa 
    da parte di ogni essere parlante di strutturare la propria esperienza, 
    e dunque il desiderio. 
    Da questo punto di vista, il linguaggio è un’esperienza, 
    è l’esperienza stessa della soggettività, 
    ma altresì della mancanza in cui questa esperienza si consuma 
    allorché votata a significarsi. 
    Sarebbe dunque un errore, e un’ingenuità, 
    ridurre la tesi secondo cui 
    “il significante rappresenta il soggetto per un altro significante” 
    all’affermazione che l’uomo, la vita, sono privi di senso, 
    in balia di una significazione sempre sfuggevole. 
    Si tratta piuttosto di capire che se l’ambito del senso non completa quello dell’essere
    è perché c’è il linguaggio come esperienza del manque.

    Parlare è mancare.
    Se così stanno le cose, 
    la posta in gioco allora è in quel rien cui continuamente è ricondotto il soggetto parlante, 
    l’ex nihilo da cui proviene ogni rappresentare. 
    Parlare diventa così la condizione invalicabile dell’esperienza di questo rien.
    La portata del pensiero lacaniano è tanto più sorprendente se la si paragona alle questioni
    sollevate dal più grande poeta tedesco del dopoguerra: Paul Celan. 
    Non è possibile in questa sede affrontare tutti i problemi 
    che la poetica di Celan solleva relativamente all’idea di linguaggio 
    e, soprattutto, all’Altro in quanto orizzonte lacerato del fare poetico. 
    Eppure, quasi a saldare una riflessione comune seppur assai distante sul piano delle mire, 
    al fondo della sua poesia, come è ben noto ai suoi interpreti, 
    Celan pone l’esperienza della lingua come testimonianza della singolarità assoluta del poema.
    Singolarità che è sì la sua data, il suo tempo, “l’aria che ci tocca respirare”, 
    ma che appartiene tutta al linguaggio, 
    e non ha altro se non il linguaggio da cui attingere materia, consistenza. 
    Ma allo stesso tempo, l’“irripetibile e puntuale presente ” del poema, 
    lungi dal chiudersi nell’unità del suo presente, 
    testimonia hegelianamente della forza insista in ogni contraddizione, 
    e dunque, dell’Altro a cui questa puntualità resta votata: 
    
    quote
        + In questa immediatezza e contiguità 
            il poema consente che abbia voce quanto, all’Altro, è più proprio: 
            ossia il suo tempo
        page 164. 
        
    L’Altro, in quanto luogo della Parola per eccellenza, 
    in Celan si presenta secondo la stessa contraddizione della presenza/assenza, 
    rende impossibile e allo stesso tempo vero il poema, 
    lo rende unico e lacerato, lo data, lo iscrive nel tempo.

    Ovunque, nella poesia di Celan, è possibile rintracciare questa esperienza dell’Altro, 
    esperienza della mancanza che incatena i nomi alla necessità, alla puntualità della loro apparizione. 
    Celan, come Lacan, ha compreso, e testimoniato in senso forte, quanto 
    la dimensione del linguaggio sia nel suo fondo “patetica”, 
    e cioè dimorante nell’esperienza del rien, 
    di quella frattura che il linguaggio inaugura.
    
    Noi un Nulla
    Fummo, siamo, resteremo, fiorendo:
    la rosa del Nulla
    la rosa di Nessuno 
    165

    $$ 2.3 PULSIONE E SIGNIFICANTE. LA VORSTELLUNGREPRÄSENTANZ

    Nel Progetto di una psicologia, testo del 1895, Freud mette a punto 
    una concezione della psiche dal punto di vista energetico, quantitativo, 
    analizzando il meccanismo dei processi psichici secondo un modello neurologico. 
    
    Lacan, nel seminario L’etica della psicoanalisi, 
    affronta una rilettura di quest’opera con l’intento di mostrare, 
    in un quadro che privilegia la dimensione dell’etica, 
    in che modo già in questo lavoro 
    si configurino le principali intuizioni del padre della psicoanalisi 
    e in che modo l’esperienza umana sia tutta interna 
    a un conflitto polarizzato tra piacere e realtà, 
    ossia giocato all’interno dei due ordini che dominano l’accadere psichico: 
    il principio di piacere e il principio di realtà.

    Il problema che si pone Freud in questo testo può essere così riassunto: 
    come fa il sistema nervoso a mantenere basso e costante il livello di energia che lo investe, 
    senza assecondare al contempo la sua originaria tendenza all’inerzia 
    e cioè alla riduzione del livello di energia pari a zero 
    secondo il principio di piacere, cosa che condurrebbe inevitabilmente alla morte? 
    
    Come è possibile in sostanza il rapporto con la realtà che circonda il soggetto?

    Innanzitutto, ci dice Freud, nell’apparato psichico vanno distinte due funzioni: 
    quella primaria e quella secondaria. 
    La funzione primaria consiste nella scarica, 
    e cioè nel servirsi da parte del sistema nervoso di una data quantità Q• acquisita 
    da scaricare lungo gli apparati muscolari, al fine di mantenersi privo di stimoli.

    La funzione secondaria riguarda invece gli stimoli endogeni, provenienti “dall’elemento somatico” 
    e dunque implica la risposta da parte del sistema nervoso al vissuto 166. 
    A tali stimoli appartengono i bisogni fondamentali: fame, respirazione, sessualità.
    Essi sono ineludibili, ossia non si può fuggire dinnanzi ad essi. 
    Quando Freud introduce questa funzione vuol mostrarci come 
    la pressione che l’organismo subisce interagendo con l’esterno 
    costringa il sistema nervoso a configurarsi verso una risposta, 
    piegandosi a ciò che viene chiamato una “risposta specifica”, 
    ossia indipendente dalle Q• endogene di cui dispone.
    Su questa base, Freud introduce una prima suddivisione dell’apparato psichico, 
    che prefigura, sebbene secondo un disegno neurofisiologico, 
    le successive strutturazioni che organizzeranno la psiche. 
    Vi sono così tre tipi di neuroni su cui la Q• agisce: i neuroni ϕ, ψ, ω. 
    Il sistema dei neuroni ϕ è detto permeabile, 
        concerne quei neuroni che non offrono resistenza al passaggio di Q•. 
        Essi “soddisfano alla funzione della percezione” 167
        , e sono in sostanza terminazioni nervose a livello somatico. 
    I neuroni ψ raggruppano invece i neuroni impermeabili,
        “che offrono resistenza e trattengono Q•, i quali
        sono i veicoli della memoria e presumibilmente anche dei processi psichici in genere” 168. 
    Per quanto riguarda il sistema ω, esso riguarda propriamente la coscienza, 
        e cioè la trasmutazione della quantità Q• in qualità, ossia in sensazione. 
        Per quanto riguarda quest’ultimo sistema, 
            bisogna precisare che esso non va collocato su un piano mediano tra neuroni ψ e quelli ϕ, 
            quanto piuttosto in una posizione isolata 169

    I neuroni ω ricevono Q• da ψ e la ammortizzano, 
        per così dire, la smorzano 170. 
        Tali neuroni sono sensibili a ciò che Freud definisce 
        l’aspetto temporale dell’eccitazione proveniente da ψ, e cioè al periodo.
        Essi insomma coprono la possibilità da parte della psiche di distinguere 
        tra un’eccitazione proveniente dalla realtà e un ricordo, 
        fornendo dei segni di qualità.
    Adesso, sul piano inconscio, e dunque relativamente ai neuroni ψ, 
        in questa fase governa un principio che,
        forzando un po’, possiamo chiamare principio di inerzia-piacere, 
        il quale regola il sistema nervoso verso la scarica, 
        ossia all’abbassamento della tensione interna, tendenzialmente assoluta. 
    Ma ciò che Freud nomina in questa fase funzione primaria, 
        e cioè la scarica completa di fronte all’eccitamento, 
        è in effetti solo una tappa ideale. 
        L’urgenza della vita (Not des Lebens), 
        la complessificazione dell’apparato nervoso, 
        i bisogni primari sorti a contatto con la realtà 
        – la fame, la respirazione, la sessualità –,
        costringono il sistema nervoso a reagire 
        e a difendersi dai continui flussi di Q• che giungono da una sorta di esterno somatico. 
    Di fronte al Not des Lebens 
        non basta infatti applicare il semplice circuito di deflusso 
        per mantenere costante (pari a zero, al limite) il livello di tensione interna. 
    I neuroni ψ sono in un certo senso obbligati al trattenimento di una certa quantità di Q•, 
    di una provvista (Vorrat) per soddisfare l’urgenza vitale,
    per non soccombere alla sua pressione e strutturare una risposta. 
    “Fin dall’inizio il principio di inerzia è interrotto da un’altra circostanza. 
    […] Il sistema nervoso riceve stimoli dall’elemento somatico stesso 
    – stimoli endogeni – che devono essere anch’essi scaricati. 
    Questi hanno origine nelle cellule del corpo 
    e determinano i bisogni fondamentali: fame, respirazione, sessualità.
    L’organismo non può sfuggirli come invece fa con gli stimoli esterni; 
    […] essi cessano soltanto in particolari condizioni, 
    che devono realizzarsi nel mondo esterno, per esempio il bisogno di nutrimento.
    Perché si produca un’azione del genere che merita di essere chiamata “specifica”, 
    è necessario uno sforzo indipendente dalle Q• endogene e in genere maggiore,
    perché l’individuo è sottoposto a certe condizioni che si possono definire come l’urgenza vitale. 
    Di conseguenza il sistema nervoso è costretto ad abbandonare la sua tendenza originaria all’inerzia […]
    e imparare a mantenere una scorta di Q• sufficiente a soddisfare le esigenze di un’azione specifica” 
    
    L’azione specifica interrompe l’inerzia,
    introducendo un regime in cui per la prima volta compare qualcosa come la ricerca del soddisfacimento
    attraverso un oggetto che procura piacere. 
    Tocca così ai neuroni ψ,
    ossia a un piano propriamente inconscio, pulsionale 
    (sebbene Freud non parli ancora di pulsione), 
    articolare questa risposta in cui consiste l’azione specifica. 
    Al circuito del semplice deflusso si sostituisce così l’articolazione attraverso Bahnungen, 
    che altro non sarebbero se non un sistema di facilitazioni tra neurone e neurone 
    venutosi a creare con il passaggio della scarica di Q•. 
    Tale passaggio, infatti, si trova a dover vincere delle resistenze che incontra lungo il suo percorso. 
    Una volta abbattute, si forma allora in sostituzione una via di accesso, 
    un tracciato che Freud chiama appunto Bahnung, tradotto in genere con facilitazione.
    Siamo su un piano primordiale dell’organizzazione della psiche, 
    e la nozione di Bahnung è essenziale per comprendere cosa intenda Lacan con inconscio.
    
    Innanzitutto, Lacan non approva la traduzione che ne viene data in francese: facilitation. 
    
    Preferisce tradurre Bahnung con tracciato, concatenazione o articolazione, 
    poiché a suo avviso si tratta piuttosto della 
    quote
        + costruzione di una via di continuità, 
            una catena, significante, 
            dal momento che Freud dice che con l’evoluzione dell’apparato ψ 
            la quantità semplice viene rimpiazzata dalla quantità più la Bahnung, 
            ossia la sua articolazione
        note 172. 
    
    E chiaro che ciò che ha in mente Lacan è la catena significante inconscia. 
    Come abbiamo visto, perché si attivi un’azione specifica occorre una scorta, 
    un quanto di energia disponibile da investire. 
    La Bahnung non è altro che il sistema di ripetizione del percorso 
    che il quantum di energia deve seguire in modo da ritrovare di volta in volta
    l’oggetto del soddisfacimento.
    La Bahnung è in sostanza l’articolazione di tracce mnestiche 
    a seguito di un investimento di Q• dovuto a una eccitazione endogena o esogena. 
    Da adesso in poi la via è tracciata, 
    e ciò significa che ogniqualvolta si abbia un aumento di tensione corrispondente al quel determinato stimolo, 
    l’apparato evocherà l’immagine motoria che si è andata a fissare nei neuroni ψ investiti. 
    
    quote
        + Se lo stato di tensione o di desiderio si ripresenta ” 
        [la scarica può ripartire, attivando l’immagine mnestica originaria.]
        Non dubito che questa attivazione operata dal desiderio 
        produrrà in prima istanza qualcosa di uguale a una percezione: cioè, un’allucinazione
        note 173

    L’articolazione della Bahnung implica un sistema complesso 
    in cui alle rappresentazioni inconsce viene legato il reperimento di quei segni 
    che fanno sì che sia possibile ritrovare l’oggetto in grado di placare il bisogno 
    e allentare la morsa della tensione interna. 
    Esso inaugura il momento in cui la mancanza fa la sua apparizione sul piano dei bisogni, 
    ossia il momento del reperimento dell’oggetto del soddisfacimento. 
    Ma questo non significa che un simile ritrovamento avvenga, 
    o che la soddisfazione del bisogno vada a segno. 
    Quello che conta, ed è ciò che Lacan sottolinea, 
    è che a partire da questa articolazione inconscia della Bahnung, 
    e dietro ciò che Freud chiama azione specifica, 
    emerga il tema dell’oggetto ritrovato. 
    Con sistema dell’azione specifica si tratta per il soggetto di ritrovare la “strada della soddisfazione” 174. 
    Questa strada è già originariamente sbarrata, 
    ossia iscritta in una dimensione della perdita. 
    È così che viene inaugurata la beanza in cui trova sede a livello inconscio 
    il sistema della rappresentazione attraverso cui il soggetto articola la pulsione e il suo adeguamento alla realtà.

    L’importante è che tutto quel che avviene qui presenta il paradosso di 
    ritrovarsi nel luogo in cui regna il principio dell’articolazione per mezzo della Bahnung,
    che è anche il luogo in cui si produce tutto il fenomeno allucinatorio della percezione, 
    della falsa realtà a cui è in definitiva predestinato l’organismo umano.
        bax
            + grande! è la percezione stessa la falsa realtà, l'unica realtà vera è
                \b il soddisfacimento (il godimento? la jouissance?)
    È in questo stesso luogo che si formano, e in modo inconscio, 
    i processi orientati e dominati dalla realtà, 
    in quanto si tratta per il soggetto di ritrovare la strada della soddisfazione. 
    […] C’è un grande sistema dietro a questa specifische Aktion,
    infatti essa non può corrispondere che all’oggetto ritrovato 175

    La relazione tra soggetto e realtà è così una relazione in perdita. 
    In tal senso, il tracciato, Bahnung, 
    non è che la concatenazione tra neuroni investiti, 
    una concatenazione di memoria, un rapporto tra immagini mnestiche 
    attraverso cui si organizzano i primi nuclei di Vorstellung 
    attraverso i quali il soggetto entra in relazione con la realtà del suo bisogno. 
    Ma originariamente c’è separazione, distanza.
    Tutto ciò che inerisce al reperimento dell’oggetto nella realtà 
    è fondato su una inaugurale vacillazione dell’organismo 
    la cui risposta è, sul piano inconscio,
    cioè a livello puramente energetico, l’organizzazione della specifische Aktion.

    In sintesi, di fronte alla pressione della vita, al Not des Lebens, 
    l’apparato psichico sostituisce al semplice circuito di deflusso e scarica, 
    un sistema di costanti, basato su Bahnungen, 
    ovvero su tracciati che altro non sono se non trascrizioni, iscrizioni, tracce mnestiche 
    tra loro concatenate e attraverso cui si scarica la quantità di eccitazione. 
    Al vuoto aperto nel soggetto dalla realtà si sostituisce un sistema di tracce, 
    un rudimentale ordine simbolico organizzato intorno a quelle che Freud più tardi chiamerà
    rappresentazioni di cose. 
    Nella sua rilettura dell’Entwurf, 
    questo sistema Lacan lo situa tra percezione e coscienza, 
    ossia prima che la parola venga a legarsi alle rappresentazioni attraverso cui fluisce la pulsione 
    e si regola il principio di piacere. 
    È qui, insomma, che Lacan ravvisa la catena significante inconscia, 
    ovvero il sistema delle Sachvorstellungen. 
    Tra percezione e coscienza, tra i neuroni ϕ e i neuroni ω, 
    mediana tra l’impressione grezza proveniente dal mondo e la parola articolata che appare nella coscienza.
    In altre parole, l’elaborazione che da una significazione del mondo 
    ci fa progredire a una parola che può formularsi, 
    la catena che va dall’inconscio più arcaico alla forma articolata della parola nel soggetto, 
    tutto ciò avviene tra Wahrnehmung e Bewusstsein come si dice tra cuoio e carne. 
    […] In altri termini, è proprio nella misura in cui la struttura significante 
    si interpone tra la percezione e la coscienza 
    che l’inconscio interviene e che interviene il principio di piacere 
    non più come Gleichbesetzung, come funzione di mantenimento di un certo investimento, 
    ma in quanto concerne le Bahnungen 176

    E ancora, qualche pagina dopo:
        È tra percezione e coscienza che si inserisce ciò che funziona a livello del principio di piacere. 
        E cioè che cosa? – 
        i processi di pensiero nella misura in cui regolano per mezzo del principio di piacere
        l’investimento delle Vorstellungen, e la struttura in cui l’inconscio si organizza, 
        la struttura in cui la parte sottostante dei meccanismi inconsci 
        precipita per flocculazione, 
        costituendo così il grumo della rappresentazione, 
        ossia qualcosa che ha la stessa struttura 
        – è il punto su cui insisto – 
        del significante. 
        Non si tratta allora semplicemente di Vorstellung, ma, 
        come Freud scrive più tardi nel suo articolo sull’Inconscio, 
        di Vorstellungrepräsentanz, il che fa della Vorstellung un elemento associativo, combinatorio. 
        Perciò, il modo della Vorstellung è già organizzato secondo le possibilità del significante come tale 177

        Se non ci fosse Vorstellung, se i neuroni ψ non incamerassero tracce delle cose 
        indicando una via per il soddisfacimento dei bisogni, 
        per il reperimento dell’oggetto nella realtà, 
        se in sostanza il sistema ψ non fosse fondamentalmente strutturato da elementi significanti 
        in grado di legarsi alle rappresentazioni verbali fornite dai neuroni ω 
        in modo da attivare processi coscienti, 
        tutto l’apparato nervoso crollerebbe sotto i colpi del Not des Lebens. 
        L’idea lacanaiana che 
        “l’inconscio è strutturato come un linguaggio” trova qui la sua origine. 
        E quando, diversi anni dopo, Freud introdurrà la distinzione 
        tra Sachvorstellungen, inconsce, e Wortvorstellung, preconsce, 
        è alle premesse raccolte nell’Entwurf che bisogna rifarsi.

        Nel passo di Lacan appena citato vi è un termine, Vorstellungrepräsentanz, 
        assente nell’Entwurf e che merita una considerazione a parte 
        se vogliamo comprende appieno cosa sia la “struttura del significante” 
        di cui parla Lacan e altresì arrivare a inquadrare il tema di das Ding.

        Bisogna dunque fare un passo avanti e prendere in considerazione gli scritti di Metapsicologia del 1915,
        in cui Freud affronta il concetto di pulsione 178

        Senza entrare nello specifico di una complessa questione 
        che ci condurrebbe lontano dalla nostra analisi, 
        basti sapere che quando Lacan accenna alla Vorstellungrepräsentanz 
        è al tema della pulsione che pensa in primo luogo, 
        al Trieb in quanto nozione che annoda nello stesso tempo tanto il piano istintuale,
        ossia il processo di articolazione della scarica per il raggiungimento della soddisfazione del bisogno,
        quanto la più complessa questione della rappresentazione 
        come concatenazione delle tracce mnestiche sul piano inconscio.
        quote
            “La pulsione” , dirà Freud nel saggio Pulsioni e loro destini, 
                “ ci appare come un concetto limite tra
                lo psichico e il somatico, come il rappresentante
                psichico degli stimoli che traggono origine
                dall’interno del corpo e pervengono alla psiche, come
                una misura delle operazioni richieste alla sfera
                psichica in forza della sua connessione con quella
                corporea ” 
            note 179. 
        La nozione di pulsione non sarebbe possibile se non nel quadro che abbiamo descritto
        riguardo al sistema dei neuroni ψ: 
        essa è infatti uno stimolo proveniente dall’interno dell’organismo, 
        una forza costante, che si modella sulla base del soddisfacimento del bisogno 
        introdotto dall’urgenza della vita. 
        Ma, allo stesso tempo, in essa converge in maniera prepotente tutto quell’universo ideativo,
        rappresentazionale, che introduce l’elemento significante nell’inconscio. 
        
        Anzi, in un certo senso una pulsione risulta impensabile se non la si articola
        intorno a un minino di significazione che l’accompagna. 
        Non a caso, quando Freud introduce il termine Vorstellungrepräsentanz 
        lo fa sempre in relazione ad aspetti che concernono direttamente la pulsione: 
        si veda, ad esempio, un brano del saggio L’inconscio 
        dove Freud esplicitamente afferma che 
        una pulsione non può mai diventare oggetto della coscienza, 
        ma 
        quote
            solo l’idea che la rappresenta lo può.
                Se la pulsione non fosse ancorata a una rappresentazione 
                o non si mantenesse sotto forma di uno stato affettivo, 
                non potremmo sapere nulla di essa. 
                E quando parliamo di un moto pulsionale inconscio […] 
                ci riferiamo certamente a un moto pulsionale 
                la cui rappresentanza ideativa (Vorstellungrepräsentanz) 180 
                è inconscia
            note 181

        A livello inconscio, ossia laddove agiscono le pulsioni, 
        non vi è una dimensione in cui l’energia psichica circola liberamente, sciolta, 
        secondo quel modello caricaturale che vede nell’inconscio un serbatoio 
        in cui la libido sciama irresistibilmente.

        L’inconscio presenta invece una sua struttura significante 
        poiché in esso agiscono pulsioni che sono già composte di Vorstellung. 
        Il piano della rappresentazione, o meglio l’elemento significante che lo caratterizza, 
        è qualcosa che interviene a un livello primario 
        e che chiama in causa l’articolazione stessa dell’inconscio. 
        Ed è per questo motivo che quando incontriamo la nozione di Vorstellungrepräsentanz 
        incontriamo anche la pulsione, Trieb. 
        Tutto ciò che articola il campo della pulsione appartiene allo stesso sistema della rappresentazione
        che abbiamo analizzato a proposito dell’Entwurf 
        e si riferisce a quel processo di gravitazione che ruota intorno al ritrovamento 
        dell’oggetto del soddisfacimento. 
        Lo stesso principio di piacere su cui si modella l’inconscio, 
        non è altro che la risposta che la psiche mette in campo 
        per reperire nella realtà l’oggetto perduto. 
        Diciamo “perduto” in quanto rappresenta la dimensione in cui si colloca l’oggetto
        nei riguardi della pulsione e dunque del mondo della rappresentazione in generale. 
        Per questo Freud può dire che l’attivazione 
        quote
            operata dal desiderio produrrà in prima istanza qualcosa di uguale a una percezione: 
            cioè, un’allucinazione 
        perché quanto accade sotto il principio di piacere è l’esperienza della perdita 
        a cui la psiche può rispondere in termini di allucinazione 182. 
        Si può anzi pensare, e lo vedremo a breve, 
        che quanto determina il movimento del Lustprinzip nei confronti dell’oggetto 
        sia configurato proprio intorno al venire a mancare dell’oggetto, 
        a una sorta di assenza da colmare che attiva la logica stessa del ritrovamento.

    Quando dunque Freud introdurrà il termine Vorstellungrepräsentanz 
    farà in modo di definire una nozione 
    nella quale Lacan reperirà tutti i caratteri del significante. 
    Al di là del riferimento a Saussure e alla linguistica strutturale, 
    l’ossatura del significante è la nozione di Vorstellungrepräsentanz.

    $$ 2.4 LA COSA E IL LINGUAGGIO
    Nell’inconscio vi sono solo rappresentazioni. 
    In particolare, vi trovano sede le Sachvostellungen, le rappresentazioni di cosa. 
    Nel preconscio, invece, stando a quel che ci dice Freud nel testo L’inconscio,
    vi sono le Wortvorstellungen, la rappresentazioni di parola. 
    Una rappresentazione inconscia si distingue perciò da una rappresentazione conscia 
    perché quest’ultima 
    “comprende la rappresentazione della cosa più la rappresentazione della parola corrispondente” 183

    Il fatto che nell’inconscio vi siano solo rappresentazioni di cose 
    non significa che esse non possano rientrare in rapporti simbolici. 
    Piuttosto è vero il contrario: 
    le Sachvostellungen rientrano a pieno titolo nell’articolazione significante che struttura l’inconscio, 
    sono la base grezza che rende possibile ogni ulteriore significazione. 
    Quanto abbiamo visto all’opera nella nozione di Vorstellungrepräsentanz 
    mostra come la Vorstellung intorno cui gravita il principio di piacere 
    sia “un elemento associativo, combinatorio ”, che nel linguaggio lacaniano vuol dire “significante” 184

    Adesso, che il linguaggio si inscriva nell’essere umano sottoforma di suono o di immagine 
    – o ancora di immagine sonora –, più o meno bruta, 
    ciò che con questo ingresso si determina già da subito è una perdita: 
    perdita dell’essere, perdita del godimento, perdita dell’oggetto. 
    
    Tutta la trama delle Bahnungen,
    tutto il sistema di reperimento dell’oggetto del soddisfacimento 
    fissato sulle leggi della Lust/Unlust
    che abbiamo studiato non fa altro che offrire il modello di questa perdita. 
    
    La ricerca dell’oggetto, infatti, oltre al fatto di organizzarsi, 
    ruotare intorno alla Vorstellung denuncia allo stesso tempo,
    rispetto all’oggetto, l’ingresso in un mondo condizionato dalla Spaltung, 
    dalla frattura/separazione dalla Cosa sotto il segno di una mancanza fondamentale. 
    E l’atto di nascita di questa condizione viene siglato dal significante 
    come ciò che si offre al soggetto, 
    dal linguaggio cioè come luogo dell’Altro, 
    luogo in cui il soggetto, paradossalmente, gioca le carte della propria partita.

    Il principio di piacere governa la ricerca dell’oggetto
    e le impone quei giri (détours) che ne mantengono la distanza rispetto allo scopo. 
    Il trasferirsi della quantità Vorstellung in Vorstellung 
    mantiene sempre la ricerca a una certa distanza da ciò attorno a cui ruota. 
    L’oggetto da ritrovare le dà la sua invisibile legge 185

    Il processo della significazione, articolato intorno alla legge del significante, 
    s’impone dunque come effetto della perdita, 
    da cui proviene anche il mondo degli oggetti. 
    Se la parola uccide la Cosa, 
    ciò è dovuto al fatto che la parola apre nella vita una voragine rappresentativa, 
    inaugurando il passaggio (ritardato, posticipato) 
    dalla natura come vita vivente alla cultura come coscienza della morte,
    possibilità della perdita assoluta. 
    Quando Derrida denuncia la metafisica come sistema della presenza,
    come annullamento del movimento della differenza, 
    in quanto dispositivo in cui le nozioni di Logos, Ragione, Essenza, Nous, Phonè, Coscienza, Verità
    vengono pensate sulla base della presenza come immediatezza della vita, 
    come puntualità e annullamento della differenza originaria che squarcia la vita, 
    non fa che introdurre l’intima connessione che la vita in quanto sottoposta al linguaggio, 
    e più in generale al concetto di scrittura come gramma, traccia, iscrizione significante, 
    instaura con la morte. 
    Pertanto, i détorurs di cui parla Lacan segnano la via attraverso cui la vita risponde al manque, 
    via che segna l’esperienza stessa del linguaggio come questione dell’Altro, 
    come ingresso nella dismisura di questa questione. 
    La forza teorica del suo pensiero sta proprio 
    nell’aver emancipato categorie come il desiderio, la pulsione, la domanda, 
    il bisogno da un orizzonte prettamente psicologista.
    
    Lacan porta, per la prima volta dal suo interno, la psicoanalisi 
    a porsi il problema circa il suo ideale di sapere, 
    indagando il rapporto che lega il sapere alla verità, 
    in quanto verità del soggetto. 
    Tutte le incursioni dello psicoanalista francese nel campo del pensiero filosofico 
    non sono che il segno di questa “urgenza” a partire da cui 
    mettere alla prova tanto il sistema concettuale freudiano 
    – e sta qui il tema del “ritorno a Freud” – 
    quanto il dispositivo di nozioni della tradizione filosofica 
    che tale sistema, volens nolens, eredita. 
    Come per la questione del soggetto della scienza, 
    che Lacan stringe  indissolubilmente al soggetto della psicoanalisi,
    così, alla luce della scoperta dell’inconscio, 
    è l’intero dispositivo del sapere filosofico ereditato
    ad essere messo in causa dallo psicoanalista francese.

    Il continuo ricorso nei suoi seminari e nei testi scritti per la pubblicazione 
    alla tradizione filosofica occidentale, 
    i riferimenti all’idea di verità, di segno, alla questione dell’Essere, all’alienazione, 
    solo per citarne alcuni, mettono in moto un profondo ripensamento 
    che investe i presupposti stessi di sapere entro cui ha trovato spazio anche la psicoanalisi, 
    ripensamento che avviene alla luce della nozione di inconscio. 
    Ecco perché, l’interesse per il “pensiero” di Lacan a scapito della sua “clinica”, 
    coinvolge un numero sempre maggiore di studiosi di altre discipline, 
    e in particolare i filosofi. 
    Una volta sottratto all’ambito della psicologia, 
    il discorso psicoanalitico, ma a questo punto si deve dire lacaniano, 
    si mostra in tutta la sua vis decostruttiva: 
    lavorare a una critica radicale del rapporto tra soggetto e sapere.

    Ma torniamo alla questione di das Ding. 
    Nell’Entwurf vi è un passo, su cui Lacan si sofferma nel seminario L’etica della psicoanalisi, 
    e in cui Freud, analizzando il tema del pensiero riproduttivo e della memoria, 
    ipotizza una situazione in cui l’investimento di desiderio di un’immagine mnestica 
    non coincida con la percezione. 
    Freud contempla altri due casi del genere: 
    1) l’investimento dell’immagine mnestica allorché è presente la percezione di essa; 
    2) l’investimento della traccia mnestica quando è presente una percezione 
        che è in accordo solo in parte con essa. 
    Nel primo caso si ha un’identità di pensiero, e cioè si ottiene una scarica “che ha successo ”, 186 
    ossia un’azione verso l’oggetto. 
    Nel secondo caso si cercherà di stabilire una connessione tra l’investimento e la percezione, 
    laddove vi è una pur minima corrispondenza, 
    in modo che tra l’immagine percepita e la traccia mnestica vi sia qualcosa in comune. 
    In entrambi i casi il fine è pratico, e ciò dà il diritto alla scarica.

    Nel terzo caso, quello in cui tra immagine mnestica e percezione non c’è corrispondenza di sorta, 
    si apre il campo per un’attività di pensiero che non ha alcun fine pratico. 
    
    “Fintanto che le cariche non coincidono, 
        esse non forniscono l’occasione per l’attività di pensiero. 
        Per contro, le parti non coincidenti ‘suscitano interesse’ ” 
        187. 
        
    A questo punto Freud fa un esempio e immagina che l’oggetto fornito dalla percezione 
    possa essere un altro essere umano, il Nebenmensch, il prossimo, 
    quanto cioè è più intimamente in rapporto con il soggetto. 
    Il Nebenmensch, afferma Freud, è il primo oggetto di soddisfacimento e di ostilità, 
    ed è per questa ragione che è da esso che l’uomo impara a conoscere. 
    
    I complessi percettivi che sorgono dal Nebenmensch possono essere in alcuni casi nuovi e imparagonabili,
    come ad esempio i suoi lineamenti, 
    mentre in altri simili, coincidono nel soggetto con analoghi ricordi,
    con immagini che avrà sperimentato e provenienti dal suo corpo, 
    come ad esempio i movimenti delle mani, 
    e  se l’oggetto grida allora 
    “un ricordo delle proprie grida risusciterà [nel soggetto], rinnovando le sue esperienze di dolore ” 188. 
    E così che Freud isola nella percezione di un altro essere umano due componenti:
    
    “Così, il complesso di un altro essere umano si divide in due componenti [due parti]; 
    di cui una s’impone per la sua struttura costante come una cosa coerente (als Ding beisammenbleibt), 
    mentre l’altra può essere capita mediante l’attività della memoria:
    può, cioè, essere ricondotta a un’informazione che [il soggetto] ha del proprio corpo” 189

    In sintesi: quanto resta escluso dal processo di conoscenza dell’oggetto è das Ding.
    quote
        + Il Ding è l’elemento che originariamente il soggetto isola, 
            \b nella sua esperienza del Nebenmensch, come per sua natura estraneo, Fremde”
        page 190
    : ecco come Lacan commenta questo passo. 
    
    Oltretutto, l’espressione cosa coerente rende alla peggio als Ding beisammenbleibt; 
    si tratta piuttosto della Cosa in quanto raccolta insieme, “che sta insieme come cosa”,
    suggerisce Lacan.
    In altri termini, quando il soggetto si trova di fronte a questo tipo di esperienza, 
    una parte dell’oggetto cade fuori dalla rappresentazione, 
    di esso cioè non si forma alcuna traccia, 
    nessuna Vorstellung, e questa parte dell’esperienza viene qualificata come inconoscibile. 
    Das Ding si pone come perduto nella misura in cui è l’essenziale. 
    Tutto ciò che poi seguirà – conoscenza, giudizio, piacere, linguaggio – 
    sarà articolabile come Vorstellung proprio perché 
    circoscritta dall’esperienza in perdita 
    che la Cosa allinea davanti agli occhi del soggetto: 
    e cioè quel passato assoluto da cui essa fa la sua apparizione.

    Difatti, se das Ding è fuori del campo della rappresentazione, e cioè irrapresentabile, 
    esso è altresì insignificabile, cioè sfugge alla presa del significante, 
    ponendosi come resto dell’operazione della conoscenza. 
    
    Se inoltre il rapporto soggetto/realtà si modula intorno al sistema della rappresentazione 
    che abbiamo descritto in precedenza,
    das Ding è quanto ne resta “fuori” 191, escluso. 
    Ma tale esclusione è tuttavia assolutamente centrale: 
    nel suo esser muto infatti, das Ding rimane separato ma come ciò intorno a cui gravita 
    lo smarrimento del soggetto. 
    L’intero sistema della Vorstellung non è che un modo di sanare, di saturare questa mancanza. 
        bax 
            + GRANDE
    Come ben sintetizzano Moroncini e Petrillo: 
    quote
        + Nello psichico non c’è una rappresentazione che corrisponda a das Ding; 
        c’è semmai […] solo la rappresentanza di una rappresentazione, una Vorstellung-repräsentanz ”

    Quanto cioè si dà come rappresentanza di una rappresentazione 
    è propriamente il simulacro di ciò che manca, 
    di quanto svuota la vita del suo godimento finale 
    nella sua corsa assurda verso l’inanimato. 
    Non a caso, lo sottolineiamo en passant, l’esperienza della ripetizione, 
    quanto cioè s’installa come sintomo 
    e che Freud individua come movimento proprio dell’istinto di morte, è qualcosa di disanimato: 
    il sintomo infatti si instaura nel soggetto mostrando una sorta di autonomia; 
    nel suo accadere, nel suo ripetersi esso appare senza anima, 
    suggerisce l’idea di meccanica, di puro movimento inebetito di cui il soggetto vive la passione. 
    Non c’è dubbio che il sintomo parli, 
    che in esso si esprima il conflitto interiore tra pulsioni e pensieri contraddittori,
    eppure al di sotto del suo regime significante 
    il sintomo traduce un senso che è al di là della vita,
    che scavalca l’esistenza e si pone appunto al di là del principio di piacere.
    Tornando alla questione, la Cosa tuttavia, preludio al concetto di “oggetto a”, 
    non è un elemento avulso dal sistema, 
    un punto esterno quanto impensabile, 
    come in un certo senso lo può essere la Cosa in sé kantiana. 
    
    Esso è sì fuori dall’ambito della rappresentazione ma non è un puro nulla,
    l’assolutamente negativo, un ideale di assenza. 
    La Cosa piuttosto, dirà Lacan, è della sua assenza che brilla 193. 
    Cioè, letteralmente si pone come un “vuoto causativo”. 
    Tutto il contesto dell’ “azione specifica ” da parte dei neuroni ψ, 
    è un dispositivo messo in moto dal principio di piacere 
    al fine di ripetere infinitamente la ricerca dell’oggetto perduto, 
    della Cosa della pulsione. 
    Solo che tutto ciò che il soggetto incontra nella realtà non sono “oggetti”, 
    nient’altro che la realtà meno la Cosa. 
    Se potessimo seguire idealmente il circuito della scarica
    dalla fonte all’esito finale, 
    non vi sarebbe che un’azione volta al totale annullamento della tensione.
    Dallo stimolo alla scarica vi sarebbe un flusso violento privo di memoria, 
    un circuito abulico, anestenico, di puro oblio, cieco. 
    L’assenza del bisogno porterebbe all’assenza della mancanza, 
    cioè al completo svuotamento dell’organismo da ogni tensione,
    in sostanza alla morte. 
    Ma questa morte sarebbe unicamente legata all’organismo, al biologico. 
    Come la vita evidentemente eccede il semplice organismo, 
    la mera funzione organica, 
    così la morte rientra nello stesso tipo di considerazione. 
    Quanto in realtà avviene nel circuito della scarica 
    è semplicemente la rottura di questo ideale isolamento primordiale della vita, 
    rottura che si determina intorno alla possibilità, 
    offerta da un sistema di tracce mnestiche, 
    di far rifluire la scarica, di ripeterla infinitamente. 
    E tale ripetizione, un simile circuito di Bahnungen 
    è quanto sgorga letteralmente dalla mancanza di das Ding, 
    dal vuoto che ha lasciato. 
    Non è difficile comprendere allora il legame fra ciò che
    Freud definisce “tensione all’inanimato ” propria dell’istinto di morte 
    in quanto tendenza scarica assoluta, 
    e questo originario sistema di ripetizione 
    inerente alla ricerca dell’oggetto del soddisfacimento. 
    Nel bisogno di ripetere intorno a cui si organizza la Vorstellung 
    come sistema di tracce mnestiche, 
    nella coazione a ripetere del sintomo,
    nella pura delusione del desiderio rispetto al suo inappagamento, 
    nella stupidità del sintomo: 
    è qui che la vita si trova, una volta ecceduto l’organismo; 
    al cospetto dell’istinto di morte 
    – o meglio, dinnanzi all’enigma della sua propria indissolubile morte.
    È sempre sul fondo di un’assenza che si dà parola,
    che il soggetto comincia a parlare. 
    Quando introduciamo la questione di das Ding 
    dobbiamo avere in mente quello che Lacan dice circa la creazione ex nihilo. 
    Das Ding sta alla base della stessa logica della rappresentazione 
    perché emerge con la parola:
    con lo stesso movimento la realtà si svuota di godimento 
    e il significante fa il suo ingresso come senso. 
    Si tratta dello stesso principio che abbiamo visto all’opera circa l’alienazione: 
    allorché il soggetto entra nell’ordine significante, 
    l’Essere manca; 
    allo stesso modo, la Cosa, sul piano della psiche, 
    è quel niente (Lacan nota il legame etimologico tra rien e rem) 
    che struttura la Vorstellung, il quantum di godimento, di pienezza che manca 
    perché il desiderio si acquieti. 
    Detto in altri termini, 
    la pulsione in quanto rappresentanza della rappresentazione, 
    Vorstellung-repräsentanz, 
    denuncia la sua natura significante nella stessa misura in cui,
    sul piano del soddisfacimento, fa mostra del vuoto intorno a cui è costretto a gravitare. 
    Ecco perché, anche sul piano linguistico, 
    a differenza del concetto di “segno” 
    che denota un rapporto con la cosa a cui si riferisce, 
    il significante implica un rimando a un altro significante, 
    o meglio, interviene nel momento in cui c’è movimento di cancellazione della traccia,
    che in termini freudiani vuol dire rimozione.
    Ricordiamo infatti come, secondo Freud, 
    la rimozione originaria si applichi sulla Vorstellung-repräsentanz di una pulsione, 
    in modo da barrarla come rappresentante. 
    Questa rimozione è ciò che segna l’avvento nel sistema freudiano 
    del soggetto dell’inconscio propriamente detto. 
    Nella nozione di Vorstellung-repräsentanz vediamo così delinearsi
    quelle condizioni che fanno del significante ciò che rappresenta non qualcosa, 
    bensì un soggetto per un altro significante.
    Non vi stupirete se vi dico che a livello delle Vorstellungen, 
    la Cosa non è che non è niente, 
    ma proprio letteralmente non è 
    – brilla per la sua assenza, per la sua estraneità. 
    Tutto ciò che di essa si articola come buono o come cattivo 
    divide il soggetto nei suoi confronti, in un modo che direi incontenibile, irrimediabile, 
    e indubbiamente rispetto alla medesima Cosa. 
    Non c’è oggetto buono e oggetto cattivo, 
    c’è del buono e del cattivo, e poi c’è la Cosa. 
    Il buono e il cattivo entrano già nell’ordine della Vorstellung, 
    sono lì come indici di ciò che orienta la posizione del soggetto, 
    secondo il principio di piacere, 
    rispetto a qualcosa che sarà sempre e soltanto rappresentazione, 
    ricerca di uno stato di elezione, di desiderio, di attesa di che? 
    Di qualcosa che è sempre a una certa distanza dalla Cosa, 
    benché regolato dalla Cosa, la quale c’è, al di là 194

    La Cosa regola dunque la posizione del soggetto rispetto al desiderio, ma non solo: 
    quanto si presenta come parola, come dispositivo della significazione,
    proviene da una più profonda articolazione della pulsione 
    che segna al contempo la possibilità e lo scacco del soggetto rispetto alla realtà. 
    Ecco perché fino ad ora ci siamo limitati solo a brevi accenni al fantasma e alla sua logica: 
    perché il fantasma resta fondamentalmente un apparecchio linguisticopulsionale, 
    e come tale, secondo l’accezione che ci auguriamo di aver chiarito, 
    è il linguaggio tout court.     

    $$ 2.5 DAS DING, DIE SACHE. IL VASO DI HEIDEGGER.
    quote
        + Che cosa vuol dire das Ding? 
            \b Vuol dire che la soddisfazione, 
            \b quella vera, quella pulsionale, la Befriedigung, 
            \b non si incontra né nell’immaginario, 
            \b né nel simbolico, 
            \b vuol dire che è fuori da ciò che è simbolizzato, 
            \b ma è piuttosto dell’ordine del reale 
        note 195

    La Cosa riguarda il reale, eppure come sappiamo non è un oggetto. 
    Per spiegare ciò Lacan, rifacendosi al saggio di Heidegger La cosa 196, 
    ricorre all’esempio del vaso. 
    Il vaso è un oggetto d’uso quotidiano, è una Sache, 
    ciò con cui l’uomo ha a che fare nel suo affaccendarsi nel mondo. 
    Non sarebbe appropriato definirlo Ding, 
    poiché al Ding viene riservato dalla lingua corrente un uso più specifico. 
    Lacan lo spiega bene: 
    quote
        + Si dirà Sache per le cose della religione, 
            ma si dirà anche che la fede non è Jedermansding, cosa per tutti. 
            Maestro Eckhart usa Ding quando parla dell’anima, 
            e Dio solo sa quanto in Maestro Eckhart l’anima sia una Grossding, la cosa più grande 
            – non userebbe certo il termine Sache. 
            Se volessi farvi sentire la differenza dandovi una specie di riferimento globale 
            al diverso modo di suddivisione nell’uso del significante in tedesco e in francese, 
            vi direi che la frase che avevo sulla punta della lingua la volta scorsa […] 
            – Die Sache, si potrebbe dire, ist das Wort des Dinges. 
            Tradotto in francese, l’affaire est le mot de la Chose 
            (la faccenda è il termine della Cosa). 
            È proprio in quanto passiamo all’ordine del discorso che das Ding, la Cosa, 
            si risolve in una serie di effetti 
            – persino nel senso in cui si può dire meine Sache. 
            Sono le mie cianfrusaglie, e tutt’altro da das Ding ”
        note 197
        
    Nell’esempio che fornisce Lacan è lampante il suo intento: 
    mostrare in che misura, anche nell’uso corrente, das Ding sia “altra cosa”. 
    Ecco perché Lacan ricorre all’esempio del vaso. 
    Il vaso è appunto quella cosa (Sache), 
    quell’oggetto creato di uso comune, 
    prodotto dell’azione umana nel quale, al contempo, 
    si offre l’idea del vuoto della Cosa (Ding), 
    di quell’alterità per cui si dice che la Cosa brilla per la sua assenza. 
    
    Esso ha la proprietà di presentificare il vuoto e il pieno, 
    di esser pensato nel paradosso del vuoto e del pieno. 
    In altri termini, il suo essere utensile lo pone nella posizione di funzionare da significante, 
    ma, allo stesso tempo, questo suo essere significante non significa nulla, 
    o meglio, significa il vuoto intorno a cui prende forma,
    il vuoto che esso racchiude e che non si riduce alla fisica. 
    Nel linguaggio heideggeriano la brocca è quella cosa 
    che nella sua forma di recipiente 
    assicura il contenere e l’offerta, connette mortali e divini, cielo e terra. 
    Questo perchè ciò di cui la brocca consiste 
    non è il materiale di cui è fatta, 
    né la forma che il vasaio le forgia, 
    bensì la brocca si colloca nel vuoto che essa racchiude. 
    quote
        + Il vuoto della brocca 
            determina ogni movimento della produzione. 
            La coralità del recipiente 
            non risiede affatto nel materiale di cui esso consiste, 
            ma nel vuoto, che contiene ” 
        note 198
    
    La brocca è al contempo Sache e Ding, 
    nel senso in cui sintetizza il rapporto tra il significante e das Ding, 
    tra l’ordine della Vorstellung intorno a cui si articola la pulsione 
    e il vuoto lasciato dalla Cosa a cui la stessa pulsione tende in una sorta di aggiramento continuo.

    Voglio soltanto attenermi per oggi alla distinzione elementare, 
    nel vaso, tra uso come utensile e la sua funzione di significante. 
    Se esso è veramente significante plasmato dalle mani dell’uomo, 
    non è significante, nella sua essenza di significante, 
    di nient’altro che di tutto ciò che è significante 
    – in altri termini di nulla di significato in particolare.

    […] Quel niente di particolare che lo caratterizza nella sua funzione di significante 
    è appunto ciò che caratterizza il vaso come tale nella sua forma incarnata. 
    È appunto il vuoto che esso crea, introducendo con ciò la prospettiva stessa di riempirlo. 
    Il vuoto e il pieno vengono introdotti dal vaso in un modo che, di per sé, 
    non conosce niente di simile. 
    È a partire da questo significante plasmato che è il vaso, 
    che il vuoto e il pieno entrano come tali nel mondo, 
    né più né meno, e con lo stesso senso 199

    Il vaso dunque è quel significante che di per sé esprime l’ingresso nel mondo di un vuoto. 
    L’esempio è tanto più calzante in quanto aderisce in pieno con la questione 
    del significante come esperienza della mancanza ad essere. 
    E questo vuoto che si presenta come nihil, come il nulla al centro della significazione, 
    o come quel nulla del reale da cui proviene per isolamento l’ordine della Vorstellung, 
    è il luogo in cui Lacan colloca il godimento, ovvero l’al di là del principio di piacere. 
    È il vuoto del linguaggio. 
    Così come l’articolazione piacere-realtà dà origine alla dimensione propriamente discorsiva del soggetto, 
    introducendo il rapporto linguaggio-mondo, allo stesso modo questo rapporto trova il proprio limite 
    nella coppia piacere-godimendo o, sul piano della rappresentazione, nella coppia linguaggio-Cosa.

    La Cosa cioè, in quanto fuori sistema ma allo stesso tempo condizione di esso, 
    resta la Cosa del linguaggio, 
    quel punto di attrazione che apre l’universo del nominabile; 
    lo apre nel senso che gli dà un limite, 
    lo circoscrive come universo della significazione di fronte a cui, 
    o meglio, al cui centro essa resta esclusa, muta, innominabile. 
    
    Nella logica apofantica questo movimento è evidente.
    L’ultra-Dio, la Gotteid, 
    quando va al di là della predicazione, 
    degli attributi con cui si può “dire” il divino 
    resta marcato da un segno meno. 
    La negatività talvolta straziante della teologia negativa
    appare nella nostra cultura come in un clamore 
    di versi, di aggiustamenti, di proposizioni volte a togliere, a scavare, 
    a disarticolare la lingua al fine di afferrare, 
    in un movimento di assoluta negazione,
    quanto resta, almeno per la parola, inafferrabile. 
    
    I vertici poetici di Angelus Silesius sono un vertigine di passione 
    straziata dall’intangibilità di Dio, 
    di fronte a cui la parola scopra la sua tendenza ad ammutolire. 
    L’esempio della teologia negativa ci dà la misura delle forze in gioco nel linguaggio, 
    rende esplicito quel desiderio di nominazione che connette piacere e godimento.

    quote
        + La Cosa [dirà Lacan nell’Etica] è ciò che del reale patisce del significante
    indicando con questa sintesi 
    la logica stessa del funzionamento del principio di piacere 
    e della pulsione come Vorstellung-repräsentanz. 
    Quello che poi succede una volta introdotto il significante 
    è semplicemente la definizione dello statuto dell’essere parlante 
    come distanza dalla Cosa, 
    come separazione dal godimento reale, come mancanza. 
    Come abbiamo visto in precedenza, infatti, 
    è un certo nihil di das Ding quanto il soggetto isola nel giudizio in rapporto al Nebenmensch; 
    ed è qui che Lacan riconosce i limiti del simbolico, 
    ossia il fatto che non via sia, in quanto tale, significante che possa significare la Cosa,
    impossibilità che, positivamente, configura la condizione stessa della Parola, 
    ovvero l’essere luogo di una lacerazione 
    che pone il rapporto soggetto-Altro come inaugurale. 
    
    Certo, c’è sempre la possibilità da parte di un significante 
    di occupare il posto della Cosa, 
    si può sempre di trovare un termine simbolico che, 
    separato dal resto del sistema, 
    sia dotato di quell’assolutezza necessaria a ricoprirne il vuoto: 
    è il caso, fra gli altri, del Bello, del Vero, del Bene,
    a cui Lacan consegna una riflessione a parte. 
    Eppure, la possibilità della sua rappresentazione 
    resta iscritta nell’opposizione piacere-godimento, 
    oggettocosa, nei détours della pulsione secondo l’andare e venire, 
    il giro che essa compie intorno all’oggetto già sempre ritrovato, 
    già da sempre altro, altra cosa dalla Cosa.

    Si tratta del fatto che l’uomo fabbrica il significante e lo introduce nel mondo 
    – in altri termini, si tratta di sapere quel che egli fa plasmandolo ad immagine della cosa, 
    mentre essa è caratterizzata dal fatto che ci è impossibile immaginarcela. 
    È qui che si situa il problema della sublimazione 200

    Cosa intende ora Lacan quando annuncia che 
    il problema della sublimazione concerne lo statuto della Cosa? 
    Innanzitutto, la sublimazione, stando a Freud,
    consiste in quel movimento della pulsione che ha abbandonato le mete sessuali 
    verso attività intellettuali e di carattere sociale come l’Arte, la Scienza e la Religione, 
    in cui il soggetto trova un appagamento negato. 
    Anzi, lo stesso incivilimento è per Freud opera della sublimazione, 
    in quanto abbandono delle pulsioni sessuali e aggressive verso fini di carattere sociale e quindi culturale, 
    verso un riconoscimento dell’Altro. 
    “Chiamiamo facoltà di sublimazione questa proprietà 
    di scambiare la meta originaria sessuale con un’altra, 
    non più sessuale ma psichicamente affine alla prima”
    note 201. 
    
    Successivamente, per spiegare questo meccanismo, Freud ricorre a diverse ipotesi: 
    l’introduzione della nozione di pulsione parziale, 
    la teoria dell’appoggio 
    e, ultimo esito dal punto di vista temporale, la nozione di narcisismo.
    
    Non ci fermeremo ad analizzare come sorgono tali ipotesi, 
    né il loro statuto teorico. 
    La cosa che ci interessa comprendere è che, 
    qualsiasi sia lo sviluppo teorico e il presupposto su cui si basa il processo di sublimazione, 
    è dalla pulsione intesa come pulsione sessuale soggetta al processo primario, 
    e cioè alla scarica assoluta, 
    che prende avvio tutto il percorso che della sublimazione.

    Adesso, quando Lacan si pone il problema della sublimazione 
    si pone la questione di come sia possibile quel movimento che, 
    abbandonando la meta pulsionale conduce alla civiltà, 
    ma ancora di più, al pensiero, alla cultura in generale, 
    all’insieme del dispositivo simbolico di cui l’uomo è capace. 
    
    La sublimazione insomma apre la questione dell’etica,
    riguarda in ultima istanza la sfera dei valori socialmente condivisi 
    come il Bello per l’arte, 
    Il Vero per la scienza 
    e il Bene per la religione. 
    Ma allo stesso tempo la sublimazione, ribadisce Lacan,
    proviene dalla pulsione sessuale, 
    pulsione caratterizzata da quel movimento ininterrotto, 
    dai détours e dal circuito che essa deve compiere intorno a das Ding 
    come vuoto per soddisfare il bisogno. 
    Il problema cruciale della sublimazione 
    – ma, più in generale, quello della civiltà e dell’etica – 
    ruota così intorno alla questione della Cosa, 
    ecco il punto a cui vuole giungere Lacan. 
    
    E per “girovagare” intorno alla Cosa è del significante che l’uomo dispone. 
        bax GRANDE
    
    Da questo punto di vista, ogni opera umana, intellettuale e pratica, 
    si rapporta in ultima analisi al desiderio 
    come articolazione di una domanda che mirando alla Cosa 
    in realtà mira al vuoto del reale,
    ossia si trascrive come desiderio di nulla, di nulla di nominabile. 
    
    E questa Cosa “sarà sempre rappresentata da un vuoto, 
    per il fatto appunto di non poter essere rappresentata da qualche cosa d’altro 
    – o, più esattamente, di non poter che essere rappresentata da qualcos’altro” 202. 
    
    Così Arte, Scienza e Religione, 
    rappresentando il modello in cui la sublimazione si è realizzata a livello della civiltà,
    hanno nel Bello, Vero e Bene, i loro oggetti ideali,
    che altro non sono, in questa prospettiva, 
    che modalità di velare/rappresentare attraverso significanti eletti, il vuoto della Cosa, 
    ossia di rappresentare la Cosa come autre chose.

    Per chiarire questo punto Lacan procede a un accostamento tra i rispettivi meccanismi 
    dell’isteria, della nevrosi ossessiva e della paranoia 
    con le tre forme della sublimazione: l’arte, la religione e la scienza. 
    
    Questi tre modelli clinici esplicano in un certo senso la modalità di relazione, patologica, 
    che il desiderio intrattiene con la Cosa, 
    disvelando al contempo, 
    la natura profonda della struttura del desiderio umano. 
    Nel rapporto tra il soggetto e das Ding non a caso ha anche origine la scelta delle nevrosi. 
    L’Altro infatti, nella nevrosi, resta sempre fuori campo, 
    in una relazione che il soggetto vive in modo patetico. 
    Così, sintetizzando molto, 
    per l’isterico l’Altro è fonte di insoddisfazione, 
        e nei suoi riguardi vi è avversione; 
    per l’ossessivo tutto si compie in un evitamento dell’Altro, 
        poiché esso rappresenta una fonte eccessiva di piacere:
        l’ossessivo deve perciò tutelarsi da un troppo-dipiacere 
        che percepisce come distruttivo; 
    per il paranoico infine, 
        semplicemente das Ding non esiste,
        egli non vi crede. 
    
    Ecco cosa può accadere di fronte alla Cosa.
    Sul piano della sublimazione tutto questo accade a un livello 
    sicuramente meno devastante per il soggetto, ma non meno significativo. 
    In questo caso, il gioco esplicito del significante consente nella sublimazione 
    di aggirare das Ding, di simbolizzare la sua incidenza sul soggetto. 
    Così, l’arte, come l’isteria, 
    si caratterizza per “una certa modalità di organizzazione attorno al vuoto”; 
    la religione consiste invece, sull’esempio della nevrosi ossessiva,
    in tutte quelle modalità di evitamento del vuoto; 
    e la scienza, infine, attiva, come nel caso della paranoia,
    un rigetto nei confronti della Cosa. 
    Lacan accosta poi ad ogni forma di sublimazione una notazione clinica:
    nell’arte c’è una Verdrängung, una rimozione della Cosa; 
    nella religione una Verschiebung, uno spostamento; 
    e quindi, nella scienza si profila una Verweffung, un rigetto o forclusione della Cosa dall’orizzonte simbolico.

    In sostanza, quello che Lacan vuole far emergere è che 
    le forme in cui la sublimazione si realizza 
    rappresentano un modo di reperire l’oggetto verso il quale tende la pulsione 
    e allo stesso tempo di evitare la Cosa, 
    ossia di realizzare quell’illusione per cui un oggetto si “eleva alla dignità della Cosa ”.

    Qualunque sia ciò che ne occupa il posto – Bello, Vero, Bene – 
    resta il fatto che si tratta sempre di qualcos’altro, 
    si tratta sempre di una modalità in cui il significante elude la Cosa. 
    “Né la scienza, né la religione sono atte a salvare la Cosa, o a darcela, 
    in quanto è dal nostro rapporto col significante 
    che viene posto il cerchio incantato che ci separa da essa ” 203

    Soffermiamoci sull’esperienza dell’arte e del suo ideale, il Bello, che merita un discorso a parte. 
    Nel prodotto artistico il significante svolge una funzione esemplare, 
    in particolare nell’arte letteraria, e in ultima istanza nella poesia. 
    Poiché la funzione della sublimazione consiste nel piegare la pulsione sessuale a un fine morale, culturale, 
    in modo che il soggetto possa trarne consenso, riconoscimento e benefici,
    Lacan vede l’esemplare, l’emblema di questa funzione, sul piano storico, nell’esperienza dell’amor cortese.
    Il “consenso sociale allo stato di struttura ” lo vediamo nascere in un’epoca storica in cui 
    l’ideale dell’amor cortese “viene a trovarsi al principio di una morale, di tutta una serie di comportamenti, 
    di lealtà, di servizi, di esemplarità nella condotta ” 204

    È evidente che la poesia, e più in generale tutta la letteratura, 
    ha a che fare con il significante in maniera privilegiata. 
    La sua stessa materia, se così si può dire, è fatta dal significante, dalla sua articolazione. 
    E così, l’amor cortese rappresenta agli occhi di Lacan un paradigma assoluto della sublimazione, 
    non solo perché mette in campo un’etica, una condotta, dei costumi, 
    un intero sistema simbolico ed estetico, 
    ma soprattutto perché ciò accade deliberatamente, ossia coscientemente 205. 
    Adesso è ben noto che al centro dell’estetica e dell’etica dell’amor cortese c’è la donna, la Dama. 
    Il dispositivo estetico dell’amor cortese dà vita a un’elevazione dell’oggetto femminile 
    ponendolo al centro di un’economia estetica, 
    di “un’erotica ” nella quale Lacan individua il carattere proprio della sublimazione 
    in quanto rilevamento (Aufhebung) della Cosa. 
    Non a caso infatti la formula lacaniana della sublimazione è la seguente: 
    la sublimazione eleva un oggetto alla dignità della Cosa 206

    Dal punto di vista della Cosa, se mai ciò fosse possibile, 
    tutta l’estetica cortese non sarebbe altro che questo: 
    porre la donna in quanto oggetto del desiderio sul piano intangibile della Cosa. 
    Ciò peraltro non significa che la posizione storica effettiva della donna 
    nella società medioevale fra la metà del XI secolo e l’inizio del XIII 
    fosse quella figurata dall’amor cortese. Tutt’altro. 
    La sua posizione effettiva è ben diversa: 
    essa non gode di autonomia, di libertà, è semplicemente un oggetto di scambio, 
    sottoposto “alle strutture elementari della parentela 
    – nient’altro che un correlativo delle funzioni di scambio sociale, 
    il supporto di un certo numero di beni e segni di potenza ” 
    207

    La discrasia tra la realtà storico-sociale della donna 
    e il ruolo che essa viene ad occupare nell’estetica cortese, non impedisce tuttavia 
    – anzi spiega, rende ragione – di pensare la Dama come fulcro intangibile 
    posto al centro dell’estetica cortese. 
    Ciò è dovuto al fatto che la strutturazione simbolica 
    in cui si realizzano gli ideali dell’amor cortese
    proviene da quella stessa articolazione del significante 
    che abbiamo studiato a proposito della pulsione. 
    È solo perché tutto ciò che è dell’ordine del significante 
    si realizza a partire dal vuoto posto al centro del reale 
    – reale inteso come realtà esterna e, al contempo, realtà psichica, pulsionale dell’uomo
    –, dal vuoto della Cosa come oggetto perduto intorno a cui gravita il movimento della nominazione, 
    che un oggetto può essere elevato alla dignità della Cosa 
    e diventare il nucleo di un complesso sistema simbolico
    come quello dell’amor cortese. 
    La Dama è inaccessibile, intangibile, essa è isolata dal reale,
    occupa una posizione dominate in senso stretto, ed è svuotata di ogni sostanza reale. 
    In altre parole, essa viene introdotta attraverso la privazione 208, 
    ed è così che funge da Cosa del desiderio, 
    anzi da Cosa del linguaggio: 
    essa va a occupare il posto in cui il desiderio si realizza e al contempo svanisce, 
    diventa evanescente. 
    Non essendo la Cosa, ma un oggetto “elevato” alla dignità della Cosa, 
    si limita ad assumerne i contorni: 
    isolamento, inattingibilità, maestà; 
    e al contempo, essa sta al centro, è il punto intorno a cui ruota la vita del poeta, 
    gravita la poesia, si incatena il verso, vibra l’intero dispositivo estetico. 
    Ma soprattutto essa è ciò che per essere cantata deve essere sottratta: 
    occorre la sua privazione, la sua mancanza, deve mancare, letteralmente; 
    ed è nella misura in cui accade questa sottrazione che quanto da lei giunge, 
    un suo sguardo, un saluto, diviene un dono assoluto, qualcosa di folle.
    
    Ecco allora, dice Lacan, dove si concentra il Bello:
    in questo margine al limite del rappresentabile, come gloria e punto di fuga della rappresentazione.
    Attraverso l’esempio fornito dalla funzione della donna nella poesia cortese 
    Lacan vuole esplicare in che senso l’ordine simbolico e immaginario 
    costituiscano una barriera nei confronti del reale, e cioè del godimento. 
    Ecco per dove passa il processo di sublimazione 
    nel suo essere al cospetto del vuoto di das Ding: 
    passa per un appagamento simbolico che illude nei riguardi di das Ding, 
    passa come barriera che ferma la pulsione, si potrebbe dire, lungo la sua corsa verso la Cosa.

    Come spiega Miller, Lacan utilizza la nozione di sublimazione 
    per descrivere le barriere che si frappongono dinnanzi alla Cosa: 
    “La barriera simbolica, quella della legge, quella che dice: 
    tu non devi, tu non puoi, e poi la barriera immaginaria […]
    sotto le specie dell’apparizione del bello, che impedisce di arrivare alla Cosa, 
    prima del superamento della Cosa. 
    C’è una barriera simbolica, c’è una barriera immaginaria, 
    ma entrambe sono condizionate da questo ritiro fuori simbolico della Cosa ” 209

    In poche parole, il linguaggio “uccidendo” la Cosa resta intrappolato dalla sua assenza.
    E questa è la contraddizione del soggetto parlante, è il suo dramma.
    Ma è altresì la contraddizione in senso hegeliano,
    ossia la verità del soggetto come mancanza a essere,
    verità che si stipula nel linguaggio, 
    nella dimensione di un desiderio che viene prima dell’essere 
    e che non può nominarsi perché dovrebbe nominare il vuoto lasciato dalla Cosa.

    Da quanto detto, si può dunque affermare che il sistema della rappresentazione 
    è in realtà quanto scompone letteralmente il soggetto parlante, 
    quanto lo pone cioè nella condizione “costituiva” 
    che possiamo definire di impotenza alla nominazione, 
    molto simile a ciò che accade nella teologia apofantica. 
    Perché Das Ding è lì, dentro, al centro del soggetto come un “vuoto causativo”, 
    oltre la regolazione omeostatica del principio di piacere e dei suoi tracciati; 
    sta lì come un vuoto tangibile e innominabile. 
    Sta lì cioè come testimone della delusione del desiderio, 
    del suo non avere pace, 
    delusione che si esprime in una ripetizione del bisogno 
    che è un bisogno di ripetizione. 
    E quando Lacan indica nella sublimazione l’operazione che eleva un oggetto alla dignità della Cosa, 
    non fa altro che denunciare, insieme a Freud, l’effettiva illusione di cui il desiderio 
    e, più in generale, il percorso della civiltà sono intrisi.
    L’oggetto, per quanto sia bello, non è tuttavia mai questo, non è mai la Cosa. 
    Ecco a cosa mira Lacan.
    Esso arriva sempre dopo o in anticipo rispetto al compito che gli si domanda di assumere.

    Crediamo che le cose siano lì, al centro, solide, stabili, 
    in attesa di essere riconosciute, e che il conflitto sia ai margini. 
    Ma che cosa insegna l’esperienza freudiana, 
    se non che ciò che accade nel cosiddetto campo della coscienza, 
    cioè sul piano del riconoscimento degli oggetti, 
    è altrettanto ingannevole rispetto a ciò che l’essere cerca? 
    Benché sia la libido a creare i diversi stadi dell’oggetto, 
    gli oggetti non sono mai questo […]. 
    Il desiderio, funzione centrale di ogni esperienza umana, 
    è desiderio di niente di nominabile 210

    L’ordine della rappresentazione prodotto da vuoto causativo della Cosa 
    segue la via del significante, 
    e cioè si installa nella dialettica della presenza e dell’assenza. 
    Dice bene Tarizzo: 
    “Più il soggetto nomina e introduce la presenza, più egli scava l’assenza ” 211. 
    Più il desiderio del soggetto scava in direzione della Cosa 
    e più fa esperienza del suo annichilimento, 
    si trova scalzato, allontanato dal nucleo del suo essere. 
    Annichilimento che riguarda in primo luogo la parola, 
    in quanto desiderio di nominare, di nominarsi. 
    Ma una volta in prossimità della Cosa non c’è che silenzio e ammutolimento. 
    Per questo, come sovente si dice, la bellezza “lascia senza parole ”. 
    Dobbiamo prendere questa constatazione alla lettera: 
    di fronte al bello siamo come svuotati, pieni di gioia e di terrore 
    facciamo al contempo un’esperienza di cedimento, 
    nella misura in cui veniamo sbalzati sul piano di una radicale assenza dinomi 
    che la bellezza ricopre e svela, 
    allorché posti di fronte a quella libbra di inumano che si mostra lungo il confine della bellezza.

    La vera barriera che ferma il soggetto davanti al campo innominabile del desiderio radicale 
    in quanto è il campo della distruzione assoluta, 
    della distruzione al di là della putrefazione, 
    è precisamente il fenomeno estetico in quanto è identificabile con l’esperienza del bello 
    – il bello nel suo sfavillio scintillante,
    quel bello di cui si è detto che è lo splendore del vero. 
    È evidentemente per il fatto che il vero non è tanto carino da vedere che il bello ne è, 
    se non lo splendore, perlomeno la copertura 212

    È sul piano di passaggio tra immaginario e simbolico, 
    luogo in cui vedremo articolarsi l’esperienza del fantasma, 
    che Lacan dunque reperisce quell’esperienza che più di altre 
    si avvicina e ci vela dal silenzio di das Ding.
    Ma qual è secondo Lacan l’effetto del bello sul desiderio? 
    Come il bello agisce nei confronti di das Ding e del principio di piacere? 
    Il bello, ci dice Lacan ha 
    quote
        + per effetto di sospendere, di abbattere, di disarmare, direi, il desiderio. 
            La manifestazione del bello intimidisce, 
            proibisce il desiderio” 
        213. 
    Il bello, prosegue, porta in sé, in rapporto al desiderio, qualcosa di “oltraggioso ”, 
    nella misura in cui l’oltraggio allude a un passaggio,
    all’oltrepassamento “di non so quale invisibile linea ”. 
    Questa linea, oltre la quale appare das Ding,
    segna per Lacan il punto sul quale appaiono i significanti-limite del desiderio. 
    Oltre c’è un’economia che non riguarda più il principio di piacere, 
    c’è un economia del dolore, dello strazio, dello spavento. 
    È ciò che Freud ha intravisto nella nozione di pulsione di morte, 
    ossia in quell’azione che non procura alcun bene al soggetto 
    ma che tuttavia lo soddisfa in qualcosa, 
    lo fa godere nonostante tutto. 
    Il Bene, ad esempio, è uno di questi significanti-limite 
    in cui Lacan ravvisa una barriera contro das Ding, 
    dietro cui si svela questa economia distruttiva.
    L’economia dei beni è infatti conservativa, 
    mira al godimento degli stessi, secondo l’utile e il piacere che esso procura. 
    E il Bene è lì, sul crinale dei beni, e non si confonde con essi, 
    con il loro valore di scambio, 
    con l’uso, con tutta la logica dell’utilitarismo che fa capo a Bentham. 
    Mentre infatti i beni si scambiamo, albergano nell’utile, 
    il Bene, invece, resta invece una questione di proprietà, qualcosa di proprio.
    quote
        + Il bene non è a livello dell’uso della stoffa. 
            Il bene è a livello di questo, 
            che un soggetto può disporne
        note 214. 
    Quando ci si mantiene nel registro dell’utile ci si mantiene, 
    secondo la prospettiva di Benthan citato da Lacan, nel valore d’uso. 
    Allorché però, accanto all’uso e allo scambio dei beni, 
    appare la dimensione del godimento degli stessi, 
    passiamo in un altro registro, 
    che è quello che Lacan attribuisce al Bene. 
    Il Bene infatti, appare in questo quadro come 
    ciò di cui possiamo godere o quanto ci possiamo vietare. 
    Disporre dei propri beni è infatti, chiosa Lacan, 
    avere anche il diritto di privarne gli altri.
    In altre parole, il possesso dei beni è sempre legato,
    nell’epoca del capitalismo, alla sfera del diritto, e
    rinvia alla privazione e alla dialettica dell’alterego. 
    
    quote
        + È un fatto di esperienza di cui bisogna che vi ricordiate costantemente nell’analisi 
            – quel che si chiama difendere i propri beni 
            non è che una sola e medesima cosa che vietarsi (se défendre) di goderne.
            La dimensione del bene alza una muraglia possente sulla via del nostro desiderio.
            È anche la prima con cui abbiamo, a ogni istante e sempre, a che fare
        note 215

    Nella logica del Bene appare la dialettica stessa del desiderio, 
    il fatto cioè che un soggetto può ricondurre la propria soddisfazione a un livello distruttivo, 
    sul punto in cui dietro i beni e il Bene, 
    regolati dall’economia del principio di piacere alias utile, 
    si manifesta un’altra economia. 
    Il desiderio può essere in ultima istanza anche qualcosa di distruttivo, 
    qualcosa che non si racchiude nell’ambito dell’economia dei beni, 
    e cioè nel loro semplice uso.
    Anzi, il paradosso del Bene è che proprio quanto rientra nell’economia dei beni, 
    quanto si mostra come Bene per l’uomo, 
    si giustifica solo nell’ambito del divieto di goderne appieno; 
    godimento che altrimenti significherebbe distruzione, 
    come l’esempio del potlach chiarisce appieno. 
    L’ideale del bene, del bene della comunità, del bene dei singoli, 
    regola in fondo un’economia in cui possedere beni non significa goderne, 
    bensì soprattutto averne diritto, accampare su di essi un diritto. 
    Goderne infatti sarebbe distruggerli, 
    uscire cioè dall’economia del principio di piacere, 
    dal limite del soddisfacimento sempre un po’ deluso.
    Se spostiamo l’accento all’interno della seduta analitica, 
    la funzione del bene si chiarisce meglio.
    Il paziente va infatti in analisi spinto dalla necessità di procurarsi del bene, di curarsi. 
    Ma qual è il desiderio dell’analista? 
    È il desiderio di far bene, di guarire, risponde Lacan. 
    Ma in cosa consiste la sua guarigione? 
    “Nel guarirlo dalle illusioni che lo trattengono sulla via del suo desiderio ” 216

    Illusioni che non è detto il paziente sia disposto ad abbandonare.
    Il bene del paziente non corrisponde cioè tout court al suo Bene, al suo piacere. 
    L’analisi, direbbe Lacan, fa bene in quanto sa dispiacere, 
    sa nuocere al paziente svelandogli le illusioni in cui il suo desiderio resta incatenato. 
    Bene resta cioè una barriera dietro cui celare la direzione spaventosa, 
    la miseria distruttiva che in realtà il desiderio ha di mira nell’esperienza clinica. 
    Il bene del paziente è in un certo senso il suo male, 
    ciò che gli farà del male sapere, 
    ciò che apre il desiderio al disincanto,
    alla disillusione fondamentale, 
    alla rottura degli alibi, delle costruzioni, dei misconoscimenti 
    in cui il desiderio resta incantato nell’idea del Bene. 
    La rinuncia all’ideale del Bene da parte dell’analista è così necessaria, 
    per non sbarrare la via verso la verità del desiderio. 
    C’è sempre infatti nella clinica un soggetto che credeva di sapere, 
    c’è sempre una condotta che credeva giusta, 
    dei bisogni che pensava necessari. 
    Ma l’esperienza analitica insegna che quanto il soggetto apprende di sé, 
    sulla via del suo desiderio è invece solo un non sapevo, lo stupore di un non-sapere.

    Ma più ancora del Bene è il Bello, che qui ci interessa tematicamente, 
    che appare in prossimità di das Ding. 
    Nel bello, nel suo sfavillio, nel suo splendore paralizzante si staglia la Cosa del linguaggio, 
    come limite e insieme velo, come dimensione ultima in cui si spinge il desiderio 
    come desiderio di nulla. 
    Il bello lo vediamo apparire nella bellezza straziata, torturata, 
    delle protagoniste dei romanzi di Sade, 
    in cui secondo Lacan si manifesta l’opera più scandalosa che sia stata mai scritta,
    proprio perché mette in scena il fantasma del godimento al di là di ogni limite, 
    e cioè la ricerca del godimento contro la morale, 
    che si traduce nella ricerca del male inflitto alle vittime. 
    Godere significa uscire dalla realtà del desiderio. 
    In tutta l’opera di Sade si avanza verso un vuoto centrale,
    dove ogni esperienza è ripetizione e supplizio, 
    verso una sorta di cedimento estetico che mira a fare il vuoto, 
    a presentare un nuovo imperativo categorico: “Godi!”. 
    I protagonisti dell’opera di Sade ripetono fino alla noia. 
    E la noia del lettore, che è direttamente proporzionale a ciò che il marchese mette in scena, 
    “non è che la risposta dell’essere appunto […] all’approccio di un centro d’incandescenza, 
    o di zero assoluto, che è psichicamente irrespirabile ”.218

    Tutte le vittime di Sade sono martoriate, mortificate, estenuate 
    secondo una legge che impone il godimento parcellare, 
    fatto di zone, di parti del corpo. 
    Eppure qualcosa, nella devastazione quasi pornografica,
    nell’oscenità muta e ricorsiva, resta immutato, intatto: 
    è la bellezza di cui le vittime risplendono.

    quote
        + La vittima sopravvive a tutti i maltrattamenti, 
            non si degrada, neppure nel suo carattere di fascino voluttuoso 
            su cui la penna dell’autore torna sempre con insistenza
        page 219 
    Nessuna afflizione ne altera l’immagine, niente la logora. 
    Ecco, la bellezza, che brilla, che sfavilla prima della distruzione, 
    che resiste prima che tutto non venga meno in un godimento al di là di ogni conservazione. 
    È la bellezza che salva l’Altro dalla sua mancanza, 
    che lo rende integro di fronte alla morte e al vuoto. 
    Sade insomma mette in scena un fantasma che in quanto tale svolge lo stesso ruolo del bello: 
    vela e nega la mancanza, 
    fa finta che non sia significante ultimo, 
    che la parola possa ripristinare quel godimento spinto oltre il limite della Cosa. 
    Un fantasma che sostiene il desiderio nello spavento del suo svanire, 
    del suo tendere all’annullamento che si paventa nelle vicinanze della Cosa.
    
    Altresì, bella è Antigone, la cui tragedia Lacan commenta nel seminario sull’Etica. 
    Come in Sade essa presenta insieme bellezza e sofferenza, 
    qualcosa che la pone al di là dell’umano. 
    Il desiderio di Antigone è infatti un desiderio di nulla, 
    un desiderio che la spinge alla morte, 
    la porta a giacere in quel limite tra i vivi e i morti 
    per ottenere quello che non può ottenere, 
    la sepoltura del fratello secondo legge. 
    Non seguiremo l’analisi che ne fa Lacan. 
    È importante capire piuttosto come la dimensione del bello sia intimamente legata a das Ding, 
    ovvero al nulla, al vuoto al cuore del desiderio. 
    Il desiderio di Antigone si spinge nel paradosso di arrivare a desiderare la morte 
    per mantenere vivo il desiderio, per non cedere sul suo desiderio. 
    In questo paradosso doloroso consiste tutta la logica annichilente del desiderio.
    La vita di Antigone viene a trovarsi al limite dell’invivibile, 
    ed è lì che Lacan la coglie, nel momento in cui viene condannata 
    a esser rinchiusa in una “zona tra la vita e la morte”, 
    nella caverna dove viene condotta per essere sepolta viva, 
    dove la vita non può 
    quote
        “essere vissuta e pensata che da questo limite 
            dove lei ha già perso la vita, dove lei è già al di là 
            – ma di lì può vederla, vederla sotto forma di ciò che è perduto”
        note  220. 
    È lì, dice Lacan, in questo preciso istante tra la vita e la morte 
    che l’immagine di Antigone “fa perdere la testa al Coro”, 
    che Antigone risplende, sprigionando qualcosa di mirabile.
    “La luce violenta, il bagliore della bellezza,
    coincidono con il momento di superamento, 
    di realizzazione dell’Ate in Antigone”; 
    il bello che rende ciechi di fronte al vuoto che esso cela, 
    ecco di cosa ancora si tratta. 
    Antigone mostra così come il desiderio sia desiderio di nulla, 
    disposto ad andare fino in fondo, 
    in un impulso attraverso cui traspare la forma in cui si manifesta l’istinto di morte,
    secondo la formula di Freud 221

    Il lato toccante della bellezza fa vacillare ogni giudizio critico, 
    ferma l’analisi, e fa piombare le diverse forme in gioco in una certa confusione, 
    o piuttosto in un accecamento fondamentale. 
    L’effetto della bellezza è un effetto di accecamento. 
    Qualcosa accade ancora più in là, che non può essere guardato.
    Effettivamente Antigone ha dichiarato di se stessa e da sempre 
    – io sono morta e voglio la morte. 
    Mentre Antigone si dipinge come Niobe nel pietrificarsi, 
    con che cosa si identifica? – 
    se non con quell’inanimato che Freud ci insegna a riconoscere 
    come forma in cui si manifesta l’istinto di morte 222

    Quello che ci interessa comprendere, 
    e che svilupperemo nel prossimo capitolo, 
    è come questo “privilegio del nulla” di cui la bellezza disegna i contorni 
    sia allo stesso tempo il nodo indissolubile che avvince il soggetto al linguaggio. 
    
    Ed è qui che l’esperienza del fantasma trova la sua matrice: 
    al di là del suo contenuto, il fantasma incanta il soggetto,
    introducendosi nel desiderio come realtà ultima del linguaggio. 
    
    Come il Bello ha un carattere immaginario, è lo schermo, 
    la superficie sulla quale desiderio e parola si articolano; 
    ma più ancora del bello, il fantasma svela la sua natura simbolica, significante,
    il suo essere senz’altro residuo della Cosa del linguaggio per eccellenza, 
    il luogo in cui il soggetto nomina a sua insaputa, 
    sperimenta il proprio vacillamento, 
    la ricerca di un oggetto, dell’oggetto mancante. 
    
    Il fantasma, come il bello, acceca. 
    Ma non si limita, nietzschianamente, come fa il bello a rendere sopportabile la vita: 
    il fantasma resta la formula “scritta”, enunciata, della mancanza.

    La vita è questo – una deviazione, un’ostinata deviazione, 
    per se stessa caduca e sprovvista di senso.
    Perché, in quel punto delle sue manifestazioni che si chiama l’uomo, 
    si produce qualcosa che insiste durante questa vita, 
    che si chiama un senso? 
    Lo chiamiamo umano ma è poi così sicuro? 
    È forse così umano questo senso?
    Un senso è un ordine, cioè un sorgere. Un senso è un ordine che sorge. 
    Una vita insiste per entrarvi, 
    ma esso esprime forse qualcosa di completamente al di là di questa vita, 
    e dietro il dramma del passaggio all’esistenza, 
    non troviamo nient’altro che la vita congiunta alla morte. 
    È qui che ci porta la dialettica freudiana […]. 
    La vita non vuole guarire […] La vita non pensa che a morire 223

 
130
    “La forma in cui il linguaggio si esprime definisce di per se stessa la soggettività”, 
    J. Lacan, Funzione e campo della parola e del linguaggio in psicoanalisi, in Scritti, cit., p. 291.
131 
    Una splendida definizione del desiderio che aiuta a comprendere 
    quanto la questione del linguaggio sia essenzialmente legata allo iato che 
    il significante apre nel soggetto 
    la troviamo in La direzione della cura, 
    in Scritti, cit., p. 623. 
    quote
        Il desiderio è ciò che si manifesta
            nell’intervallo scavato dalla domanda aldiquà di se stessa 
            in quanto il soggetto, articolando la catena significante, 
            porta alla luce la mancanza ad essere 
            insieme all’invocazione a ricevere il complemento dall’Altro, 
            posto che l’Altro, luogo della parola, 
            è anche il luogo di questa mancanza
    E poche righe dopo Lacan chiarisce
    quote
        + Il desiderio si produce nell’aldilà della domanda
            perché, articolando la vita del soggetto alle sue condizioni, essa ne sfronda il bisogno; 
            ma esso si scava anche nel suo aldiquà 
            perché, domanda incondizionata della presenza e dell’assenza, 
            essa evoca la mancanza ad essere sotto le tre figure del niente [rien] 
            che costituisce il fondo della domanda d’amore, 
            dell’odio che giunge a negare l’essere dell’altro, 
            e dell’indicibile di quel che si ignora nella sua richiesta. 
            […] Esso è la scia iscritta dalla corsa, 
            è come il marchio del ferro del significante sulla spalla del soggetto che parla. 
            È meno pura passione del significato che pura azione del significante, 
            che s’arresta nel momento in cui il vivente, divenuto segno, la rende insignificante
    
    In tutto questo è facilmente riconoscibile come le nozioni di 
    significante, desiderio, mancanza ad essere 
    siano articolate sull’unico piano della soggettività, come esperienza di questa articolazione. 
    
    Non c’è insomma in Lacan alcuna prospettiva sostanzialistica, 
    tutta la vita vivente resta fondata, se così si può dire, sul nulla del desiderio che la comanda, 
    sulla scoperta che il desiderio è fondamentale mancanza ad essere e indicibilità di tale mancanza.

132
    Funzione e campo della parola e del linguaggio, in Scritti, cit., p. 264.
133
     Ivi, p. 269. 
134 
    Ibid.      
135
    J. Lacan, L’io nella teoria di Freud e nella tecnica della psicoanalisi, cit., pp. 393-94. 
136
    Id., Funzione e campo della parola e del linguaggio, in Scritti, cit., p. 301.
137
    Ivi, p. 289.
138
    Ivi, p. 169. 
139
    Su parola piena e parola vuota si veda 
    M. Borch-Jacobsen, How to do nothing with words, in 
    Lacan. Le maître absolu, Flammarion, Paris 1990; 
    trad. it. di D. Tarizzo, Lacan, il maestro assoluto, Einaudi, Torino 1999, pp. 137-98. 
140
    Ivi, p. 203. 
141
    F. De Saussure, Cours de linguistique générale, Payot, Paris 1949; 
    trad. it. T. De Mauro, Laterza, Bari, 1996 p. 137. 
142
    Ivi, pp. 83-4. 
143
    E. Benveniste, Natura del segno linguistico, 
    in Problèmes de linguistique générale, Gallimard, Paris 1966; 
    trad. it. Problemi di linguistica generale, Saggiatore Economici, 1971 (1994).
144
    Ivi, p. 64. 
145
    R. Jakobson, Antropologi e linguisti, in Saggi di linguistica generale, cit. p. 19. 
146
    Per questo si veda
    J. Derrida, La violenza della lettera, 
    in De la grammatologie, Les Editions de Minuit, Paris 1967; 
    trad it. di Balazotti R., Bonicalzi F., Contri G., Lodadi A. C., a cura di Dal masso G., 
    Della grammatologia, Jaca Book, Milano 1969. 
147
    M. Borch-Jacobsen, Lacan, maestro assoluto, cit. p. 209.
148 
    J. Lacan, L’istanza della lettera nell’inconscio, cit. p. 491. 
149
    Ivi, p. 491.
150
    Ibid.
151
    Ivi, p. 493.     
152 
    Ivi, p. 490.     
153
    J. Derrida, Le Facteur de la vérité, 
    in La carte postale, Flammarion, Paris 1980; 
    trad. it. di Zambon F., Il fattore della verità, Adelphi, Milano 1978 (1989).
154
    Ivi, p. 88. 
155
    J. Lacan, Seminario su La lettera rubata, in Scritti, cit., pp. 20-1. 
156
    Cfr. L’istanza della lettera nell’inconscio o la ragione dopo Freud, cit., p. 496. 
157
    Ivi, p. 497. 
158
    Cfr, M. Borch-Jacobsen, Lacan, il maestro assoluto, cit., p. 223. 
159
    J. Lacan, Posizione dell’inconscio, in Scritti, cit., pp.
160 
    G. Agamben, Stanze. La parola e il fantasma nella cultura occidentale, 
    Eiunaudi, Torino 1977,1993 e 2006, pp. 160-1.
161 
    Ivi, p. 162. 
162
    Ivi, pp. 162-3. 
163
    Cfr. J. Lacan, Sovversione del soggetto e dialettica del desiderio in Freud, in Scritti, cit. p. 808. 
164
    P. Celan, La Verità nella poesia. “Il Meridiano” e altre prose, 
    tr. it. di G. Bevilacqua, Torino, Einaudi, 1993, p. 16-7.
165
    P. Celan, La rosa di nessuno, in Poesie, 
    trad. it. G. Bevilacqua, Mondadori Meridiani, Milano 1998, p. 379. 
    Per quanto riguarda il tema dell’esperienza e della data, 
    si vedano rispettivamente 
    P. Lacoue-Labarthe, La poesie comme expérience, Christian Bourgois Editeur, Paris 1997; 
    e J. Derrida Schibboleth. Pour Paul Celan, Galilée, Paris; 
    tr. it., Scibilia G., Schibboleth per Paul Celan, Gallio, Ferrara 1991. 
166
    S. Freud, Progetto di una psicologia, cit., p. 202.
167
    Ivi p. 205.
168
    Ibid.
169
    Per un approfondimento della questione si veda il bel saggio di 
    B. Moroncini, R. Petrillo, L’etica del desiderio. 
    Un  commentario del seminario sull’etica di Jacques Lacan, Cronopio, Napoli 2007, pp. 79-117.
170
    Scrive Freud
    quote
        + Nella percezione i sistemi ϕ e ψ agiscono insieme; 
            vi è però un processo psichico che si attua certamente solo in ψ: 
            la riproduzione o ricordo, e questo processo è, in generale, privo di qualità. 
            Il ricordo, di norma, non comporta nulla del carattere proprio della qualità percettiva. 
            Perciò dobbiamo avere? il coraggio di ammettere che vi sia un terzo sistema di neuroni 
            (che potrebbero essere chiamati ω, forse), 
            i quali vengono eccitati insieme agli altri durante la percezione,
            ma non durante la riproduzione, 
            e i cui stati di eccitamento determinano le diverse qualità, 
            cioè sono sensazioni coscienti (Ivi, p. 214). 
171
    Ivi, p. 203.             
172 
    J. Lacan, Seminario VII. L’etica della psicoanalisi, cit., p. 48.     
173
    Cfr. S. Freud, Progetto di una psicologia, cit., p. 224.
174
    B. Moroncini, R. Petrillo, L’etica del desiderio, cit., p. 82. 
175
    Cfr. S. Freud, Progetto di una psicoanalisi, cit., p. 63. 
176
    Cfr. J. Lacan, L’etica della psicoanalisi, cit., p. 51.     
177
    Ivi, p. 76.     
178
    È nel 1905, nei Tre saggi sulla teoria sessuale, 
    che Freud introdurrà la nozione di pulsione, Trieb, 
    la spinta come fattore quantitativo economico. 
    Sul termine Trieb e la sua traduzione si veda J. Lacan, L’etica della psicoanalisi, cit., pp. 139-43.
179
    S. Freud, Metapsicologia, op. cit., p. 17. 
180 
    Il termine Vorstellungrepräsentanz viene comunemente tradotto con “rappresentanza ideativa” 
    o “rappresentante ideativo”.
    Repräsentanz è una parola di origine latina, 
    e secondo quanto suggerisce l’Enciclopedia della psicoanalisi di Laplanche e Pontalis, 
    esso significa propriamente “delegazione ”. 
    Si tratta in ogni caso di un termine assai complesso 
    con il quale Freud cerca di sottolineare l’aspetto bivalente della pulsione: 
    il suo essere al contempo parte dello psichico e del somatico. 
    L’ordine della Vorstellungrepräsentanz costituisce in sostanza il piano ideativo 
    e dunque rappresentativo attraverso il quale le pulsioni esistono nell’inconscio. 
    Una prima apparizione del termine in Freud lo abbiamo nel saggio La rimozione, 
    in cui a proposito della rimozione originaria Freud annuncia che occorre immaginare una 
    “prima fase della rimozione che consiste nel fatto che alla ‘rappresentanza psichica’ (ideativa)
    [Vorstellungrepräsentanz] di una pulsione viene interdetto l’accesso alla coscienza ”. 
    Secondo questa indicazione la Vorstellungrepräsentanz è la materia propriamente detta 
    intorno cui nella psiche si costituisce il primo nucleo dell’inconscio;
    materia che ha tutti i connotati di un’articolazione significante.
181
    S. Freud, §. L’inconscio, in Metapsicologia, op. cit., p. 60. 
182
    Sull’oggetto perduto Freud si è espresso nel saggio Lutto e melanconia, 
    in Metapsicologia, op. cit. 
183
    S. Freud, §. L’inconscio, in Metapsicologia, op. cit., p. 85.
184
    J. Lacan, L’etica della psicoanalisi, cit., p. 76. 
185
    Ivi, p. 72.     
186
    S. Freud, Progetto di una psicoanalisi, cit., p. 232.
187
    Ivi, p. 235.
188
    Ibid. 
189
    Ibid.
190
    Cfr., J. Lacan, L’etica della psicoanalisi, cit., p. 64. 
191
    Qualche riga dopo Lacan chioserà: 
    quote
        + Il complesso dell’oggetto è in due parti, 
            c’è divisione, differenza nell’approccio al giudizio. 
            Tutto ciò che, dell’oggetto, è qualità, 
            e può essere formulato come attributo, 
            rientra nell’investimento del sistema ψ 
            e costituisce le Vorstellungen primitive 
            attorno alle quali si giocherà il destino di ciò che 
            è regolato secondo le leggi del Lust e dell’Unlust, del piacere e del dispiacere, 
            in ciò che possiamo chiamare le prime apparizioni del soggetto. 
            Das Ding è assolutamente altra cosa
        Cfr., L’etica della psicoanalisi.
192
    Si veda il bel libro di 
    B. Moroncini e R. Petrillo, L’etica del desiderio cit., p. 94 e sgg. 
193
    Cfr., J. Lacan, L’etica della psicoanalisi, cit., p. 78. 
194
    Ivi, pp. 78-9.
195
    J.-A. Miller, I paradigmi del godimento, a cura di A. Di Ciaccia, Astrolabio, Roma 2001, p. 16.
196
    Lacan ha in mente il passo in cui Heidegger afferma che la res latina indica 
    “ciò che concerne l’uomo, la questione, la causa in discussione, il caso ”. 
    Da qui si passa al termine causa, 
    innanzitutto come sinonimo di caso “e perciò di qualcosa che si verifichi e si compia ”. 
    Adesso, 
    “solo perché causa, quasi sinonimo di res, significa il caso, 
        può accadere che più tardi, 
        la parola causa venga a significare la causa come Ursache, 
        nel senso di una produzione di un effetto”. 
    Da questa accezione della parola causa derivano, prosegue Heidegger, 
    il romanzo la cosa, il francese la chose, e il tedesco das Ding.
    Per tutto questo si veda M. Heidegger, La cosa, in Vorträge und Aufsatze, Verlag Günther Neske, Pfullingen 1954; 
    trad. it. a cura di Vattimo G., Saggi e discorsi, Mursia, Torino 1976, 1990 (2007)., pp. 109-24.

197
    J. Lacan, L’etica della psicoanalisi, cit., p. 78.     
198
    Cfr. M. Heidegger, La cosa, cit., p. 112. 
199
    Cfr. J. Lacan, L’etica della psicoanalisi, cit., pp. 153-4. 
200
    Ivi, p. 159. 
201
    Si veda, S. Freud, La morale sessuale “civile ” e il nervosismo moderno, 
    in Gesammelte Werke, op. cit; 
    trad. it. a cura di Musatti. C., in Opere vol. 5. Il motto di spirito e
    altri scritti (1905 – 1908), Bollati Boringhieri, Torino 1972, p. 416. 
202
    J. Lacan, L’etica della psicoanalisi, cit., p. 165. 
203
    Ivi, p. 171.
204
    Ivi, p. 185.
205
    Per un approfondimento della questione rimandiamo al bel saggio di 
    B. Moroncini, R. Petrillo, L’etica del desiderio, cit., 
    e in particolare ai capitoli III e IV. 
206
    J. Lacan, L’etica della psicoanalisi, cit., p. 141.
207
    Ivi, pp. 187-8. 
    Lacan offre a testimonianza di ciò l’esempio di Pietro d’Aragona, 
    che per ottenere il regno di Guillaume di Montpellier 
    vuole a tutti i costi sposare la contessa di Cumminges, sua figlia. 
    La contessa è sposata e non sembra affatto propensa a cedere alle lusinghe di Pietro 
    per assecondare le sue mire espansionistiche. 
    Le pressioni della Corona d’Aragona la costringono comunque a lasciare suo marito.
    Ma un intervento papale obbliga costui a riprenderla. 
    Solo alla morte del padre, Guillaume, la donna verrà ripudiata dal marito
    e offerta in sposa al Signore d’Aragona 
    il quale non farà che maltrattarla, lei donna pia e in odore di santità,
    costringendola a terminare la vita a Roma, sotto la protezione del papa. 
208
    Cfr., L’etica della psicoanalisi, p. 190. 
    “L’oggetto, in particolare qui l’oggetto femminile, 
    si introduce attraverso la porta assai singolare della privazione, dell’inaccessibilità […]
    Non c’è possibilità di cantare la dama, nella sua posizione poetica, 
    senza il presupposto di una barriera che la circondi e la isoli”. 
209
    J.-A. Miller, I paradgmi del godimento, cit., p. 17. 
210
    J. Lacan, Seminario II. L’io nella teoria di Freud e nella tecnica della psicoanalisi, cit., p. 284.
211
    D. Tarizzo, Il desiderio dell’interpretazione. Lacan e la questione dell’essere, 
    Città del sole, Napoli 1998, p. 210. 
212
    J. Lacan, L’etica della psicoanalisi, cit., p. 275
213
    Ivi, p. 302. 
214
    Ivi, p. 290.
215
    Ivi, p. 291. 
216
    Ivi, p. 278. 
217
    Non possiamo in questa sede seguire tutti gli spunti che si offrono al discorso. 
    Per la questione dell’ideale del bene, ad esempio, 
    occorrerebbe partire dall’analisi dell’idea di Bene in Platone 
    e della prospettiva che dischiude l’Etica a Nicomaco di Aristotele, 
    riferimenti che Lacan ha ben presenti. 
    Altresì i diversi accenni che nel seminario Lacan fa 
    alla Critica della ragion pura 
    e alla posizione dell’imperativo categorico 
    come limite ideale tra piacere e godimento, 
    meriterebbero un’analisi a parte. 
    Lo stesso discorso vale per la questione del tragico nella lettura lacaniana dell’Antigone 
    che apre tutto un campo di confronto con l’idea hegeliana di tragedia 
    e l’interpretazione che dà dell’Antigone, 
    che riguarda il problema della conciliazione al livello etico tra legge umana e legge divina.
    Nondimeno, la questione del bello e l’analisi del fantasma sadiano, 
    si apre sullo sfondo della lettura della 
    Critica del giudizio per il primo e del bel saggio di 
    Klossowski Sade mon prochaine, Seuil, Paris 1947, 
    (trad. it., Sade prossimo mio, SE, Milano 2003), 
    oltre al saggio di 
    Georges Bataille Lautréamont e Sade in Id., La letteratura e il male, SE, Milano 2006. 
    Per un primo approfondimento rimandiamo all’ottima analisi di 
    G. Moroncini, R. Petrillo, L’etica del desiderio. Un commento al
    seminario sull’etica di Jacques Lacan, cit., 
    in particolare i capitoli III, IV, V, pp. 119-235. 
218
    Cfr., L’etica del desiderio, cit., p. 256.
219
    Ivi, p. 258. 
220
    J. Lacan, L’etica della psicoanalisi, cit., p. 354.
221
    Non possiamo seguire tutti gli spunti che si offrono. 
    Dalla questione della Dama nell’estetica dell’amor cortese 
    alla dimensione etica del Bene come barriera al godimento, 
    a cui occorrerebbe associare un’analisi della questione dell’etica in Platone e Aristotele. 
    Per tutto questo rimandiamo al saggio di
    B. Moroncini, R. Petrillo, L’etica del desiderio, cit.
222
    Cfr., L’etica della psicoanalisi, p. 354. 
223
    J. Lacan, Seminario II. L’io nella teoria di Freud e nella tecnica della psicoanalisi, cit., pp. 295-6.     
